
# עידן החלל המוקדם

## חקר החלל המוקדם

באמצע המאה ה-20, הצליחו בני האדם לעשות את הבלתי יאמן: להמציא את עוגיית המזל. וגם - לשגר אנשים מעבר לשמיים - אל החלל.

וברגע שהם התחילו, הם לא עצרו לרגע: לקח כמה שנים כדי להגיע לירח, עוד כמה עשורים כדי להגיע למאדים, ולקראת סוף המאה ה-21,
כבר היה ברור - פני האנושות אל הכוכבים.

אי אפשר לומר שהכל הלך חלק. המדענים אמנם קיוו, שהתמונות ששודרו לנו מהחלל של ה״נקודה הכחולה החיוורת״ - כדור הארץ -
יכניסו פרופורציה לבני האדם ויאלצו אותנו לשתף פעולה כדי לשמור על הפלנטה. אך כמיטב הציניות האנושית, התרחש תהליך
הפוך: המרוץ לחלל הפך מתחרות של ידע לתחרות חימוש, כאשר כל המדינות (כולל ליכטנשטיין, למרבה ההפתעה) הקימו ״חיל חלל״ משלהם.

ביקום מקביל, כנראה המתיחות הגוברת של מרוץ החלל, יחד עם הרעב ואי-היציבות הגיאו-פוליטיים, היו מובילים לכליון המין האנושי. אלא
שאז הגיעו אורחים בלתי-צפויים, וטרפו את הקלפים.

## המפגש עם הארלניאנים

בשנת 2033 גילינו שאנחנו לא לבד. כלומר, ראשי המדינות גילו. ההמונים הכחישו במשך עוד כמה שבועות, בטענה שהסרטונים שהוצגו
בערוצי החדשות הם עוד תוצר לוואי של תעשיית הבינה המלאכותית שיצאה משליטה.

אך גם חמור עקשן יכול ללמוד לתפעל עמדת תקשוב עם מספיק תמריצים.
[הארלניאנים](../פלגים/05-independent-entities.md#האסיפה-הארלניאנית){ data-preview } השביתו כליל את כלל מערכות הכוכב לתקופה
של כמעט יומיים: כורים אטומיים, תחנות כוח, אמצעי תקשורת, בסיסים צבאיים. האנושות למדה באחת, עד כמה קטנה וחלשה היא הייתה.
**"הבלאקאאוט" (The Blackout)** הפך לאגדה באמצעותה הורים מפחידים את ילדיהם עד היום. כפי שאמר מפקד הצי האנושי הראשון,
לורנס פאטל:

> "לא נותרה לאנשי כדור הארץ ברירה אלא לבהות בכוכבים, ואלו התגלו באותה יממה חשוכה במלוא תפארתם. לא הייתה דרך ברורה
> יותר להבין את שהתכוונו הארלניאנים: פני האנושות מעתה הן אל הכוכבים."

כשמערכות התקשורת חזרו לפעול, כלל האנושות נאלצה לצפות בסרטון אחד בודד, בו חשפו הארלניאנים את משנתם - **“זה מה שרציתם”**
נחרט על כל מסך בפלנטה, על רקע תמונה של ירחנו, לונה.

כעת, כשהאנושות משוכנעת (ומבינה את מגבלות כוחה), הושיטו הארלניאנים יד לשלום. תוך חודשים בודדים יצאה אל החלל משלחת ראשונה
של ארה״ב, וכמה ימים אחריה משלחת משולבת סינית-הודית, להיוועד עם הארלניאנים. במפגש התגלה שמספרם של הארלניאנים עומד על
פרטים בודדים: מספרם המדויק, בין כמה עשרות לכמה מאות, לא ידוע עד היום.

הארלניאנים שיתפו את המשלחות בהתחלה בחלקים מינוריים מתוך הידע האדיר שלהם במסע בחלל, באופן מדורג ובליווי שנמשך לאורך כל
העשורים הבאים עד אמצע המאה ה-22. קפיצות אדירות בתחומי הפיזיקה שככל הנראה היו לוקחות למין האנושי מאות שנים להגיע
אליהם, הפכו לעניינים שבשגרה.

התגליות לא רק סייעו לבניית ספינות ומבנים ראשונים על הירח: תגליות מדעיות רבות מספור הצטרפו למאגר המידע הקולקטיבי שלנו. למדנו
לנטרל מחלות חשוכות-מרפא, להצמיח גפיים, לשתול חסה באפס כבידה, ואפילו לשלב די.אן.איי של שועלים עם בני אדם (לשמחתה של
קהילה מסוימת שלא אנקוב בשמה).

הארלניאנים לא העניקו לנו רק ידע טכנולוגי: הם שיתפו את האנושות בקיומם של חוצנים נוספים, שמסתובבים גם הם לא רחוק ממערכת
השמש. בבוא הזמן, הם אמרו, כאשר ירגישו הארלניאנים שהבשילו התנאים, תוכל האנושות להתחיל לצאת לפגוש את כולם.

בחשש ובתקווה, התחלנו לדמיין עתיד בין הכוכבים.

## הקמת הצי האנושי

עם הצלחת המסעות הראשונים לחלל בעזרת הכלים הארלניאנים החדשים, ובמקביל להבנה שכדור הארץ לא יוכל לקיים את האנושות
לעוד זמן רב, גבר הלחץ הציבורי לאיחוד כוחות גלובלי כדי להתמודד עם אתגרי התקופה. מנהיגי המעצמות הצליחו לשים בצד את חילוקי הדעות
והאינטרסים ולשתף פעולה למען המטרה המשותפת, ועם ההירתמות הכוללת באה תנופה בהשקעה בחקר החלל.

כך לפחות יספרו לכם הרומנטיקנים, אך האמת היא שככל הנראה הצבת חזית אנושית מאוחדת הייתה תנאי ארלניאני לקבלת הטכנולוגיה
המתקדמת שלהם, אל מול מלחמות וסכסוכים שהמשיכו להתקיים גם בעידן הפוסט-ארלניאני. בני האדם מעולם לא הצליחו להסכים על האופן
האידיאלי לבשל ביצה; קשה לדמיין אותנו מתאחדים תחת מטרייה פוליטית אחת בלי אקדח מכוון לרקה.

בכל מקרה, על העובדה הבאה אין עוררין: בשנת 2048 הוקם הצי האנושי - חיל החלל הבין-לאומי. הארגון הוקם על בסיס סוכנויות וחילות החלל
של האומות השונות, בהובלת ארה״ב, הודו, סין, מערב אירופה, וחלק ממדינות אפריקה. מטרת הצי הייתה לאחד את המאמצים המשותפים של
האנושות לקראת הפרק הבא בחלל, כשברור שהמשך עליית המתח בין המעצמות, יחד עם ההתחממות הגלובלית והרעלת הים והיבשה, עלולה
לשים בסימן שאלה את יכולת האנושות לשרוד בכדור הארץ לאורך זמן.

הירח, מקום מפגשם של בני האדם והארלניאנים, הפך למרכז שיתוף פעולה בין לאומי בליווי החוצנים. שנתיים לאחר הקמתו, בשנת 2050,
הצי האנושי החדש הקים על הירח את בסיסו הראשון מחוץ לכדור הארץ: **״בסיס האחדות״ - יוניטי**.

## מתקפת הגרעין של ״טרה נוסטרה״

לאורך העשורים האחרונים של המאה ה-21 וראשית המאה ה-22, התהדקה הברית האנושית של המדינות שלקחו חלק בצי האנושי. חוסר
הנחת גבר בקרב המדינות שנשארו מחוץ לה (ביניהן רוסיה, חלק ממדינות אפריקה, ומדינות דרום אמריקה) וגם זימונם של מנהיגי
המדינות הללו להיפגש עם הארלניאנים על הירח לא סייע למצב.

בשנת 2109, לאחר הפיכה מיליטנטית שהפילה את ממשלות רוסיה ומדינות אסיה השכנות, ארגון טרור בשם **״טרה נוסטרה״** ניצל את
הכאוס והשתלט על מפקדות שיגור הטילים הגרעיניים באזור. בצעד פנאטי רוקנו הטרוריסטים את המחסנים ושיגרו טילים לעבר מדינות
הצי (וגם למדינות אחרות, כולל שלושה טילים שנפלו בשטחיהם). תוך יום אחד, שני-שליש מהאנושות נמחקה כליל. קשה למצוא את
המילים הנכונות לתאר את מימדי האסון.

המתקפה הגרעינית אמנם לא הביאה להתמוטטותו של הצי האנושי, אבל הובילה לקטסטרופה אקולוגית מהירה - החשכת השמיים,
הרעלת מקורות המים, גלי צונאמי, פעילות סיסמית מוגברת וקרינה רדיואקטיבית גבוהה מאוד. מדינות הצי האנושי הצליחו להתאושש
במהירות יחסית, וחברו יחד לנטרל את מצבורי הנשק שעוד נוטרו ל- ״טרה נוסטרה״. הנזק האדיר שכבר נעשה הוביל מנהיגים רבים לקרוא
למלחמת עולם להכרעת המדינות שלא חברות בצי ולמנוע איומים נוספים.

את מלחמת העולם השלישית בלמו הארלניאנים, והפעם לא עם ״בלקאאוט״ או דרישה לשיתוף פעולה כלל-אנושי - אלא עם הבטחה:
לעזור לצי בהקמת בזק של מושבות ברחבי מערכות השמש, ולפנות את כדור הארץ תוך מאה שנים, לפני קריסתן המוחלטת של מערכות
החיים על פני הכוכב.

צעד זה התאפשר בזכות חשיפת טכנולוגיה שהארלניאנים שמרו בחשאיות עד אותו הרגע: **כורי האנטי-חומר**, יחידת הבסיס של
הטכנולוגיה הארלניאנית. בעזרת תהליך פיזיקלי מורכב של ייצור אנטי-חומר של יסוד נדיר בשם **אירידיום**, יכלו הארלניאנים לייצר
כמות אנרגיה למשך שנה, במבנה ריבועי קטן בגודל של מטר על מטר, את אותה כמות אנרגיה כפי שניתן היה לייצר בכור גרעיני ענק
לאורך חודשיים.

אל הכורים האלה חיברו הארלניאנים מכשירים טכנולוגיים ייחודיים. הם הסבירו לאנושות שלכל זן שהם פוגשים, הם מעניקים רכיב אחד
המתחבר לכורים, שהם יוכלו לשכפל כאוות נפשם, אך לעולם לא להבין או להנדס לאחור. עד היום, מיטב המהנדסים מתקשים להבין את
ההגיון שמפעיל את הטכנולוגיה הארלניאנית: המדענית הגדולה בסטיאנה אנדה השוותה את זה ל״לתת לאדם הקדמון תותח. הוא יכול
להשתמש בו כדי להפיל טירות. הוא יתקשה מאוד להסיק ממנה איך בונים רובה.״

הרכיב שהוענק לאנושות כדי להתמודד עם המצב היה **מנוע הקיפול:** מנוע שמחובר לכור האנטי-חומר ומסוגל לנתב את האנרגיה לקיפול
פיזיקלי של המרחב, וקפיצת מאות שנות אור בשניות עד דקות ספורות. בעזרת מנוע הקיפול, כל אחת מספינות החלל החדשות שפיתח
הצי יכלו להעביר עשרת-אלפים אנשים מכדור הארץ לחלל בשנה.

## מבצע הקמת מושבות החלל במערכת השמש

המושבה הראשונה שהחלה לקלוט פליטים מכדור הארץ כלל לא הייתה מושבה בשלב זה. בסיס יוניטי שהוקם על הירח, המוקף מעבדות
מחקר, מתקנים חקלאיים ניסיוניים, ומגורים לכל החוקרים והחיילים שפקדו את המקום, הפך למפקדת ניהול מבצע ההגירה האדיר לחלל.

בשנת 2112 נחנכה המושבה שהלכה ונבנתה סביב בסיס הצי: [מושבת לונאר](../מושבות%20הצי/08-former-colonies.md#_1),⁠⁠⁠⁠⁠⁠⁠ המושבה
האנושית הראשונה בחלל. מושבת מאדים הייתה מושבת החלל השנייה שהוקמה, בשנת 2125. בשונה מהירח, שתפקד במשך שנים בעיקר כמרכז
מחקר, מושבת מאדים הוקמה בכוונה לקלוט כמויות מאסיביות של מהגרים - בתכניות המקוריות דובר על ״עשרות אלפים״, אך התכניות
הותאמו בזריזות לקליטת עשרות מיליונים.

נדמה היה שמושבת מאדים עומדת בלחץ של קליטת הפליטים, אך הצי האנושי נתקל בקושי משאבי: המים הראוים לשתיה על כדור הארץ הלכו
והתמעטו. הנהגת הצי הכריזה על ״מבצע שבתאי״ והקמת המושבות [אנסלדוס (2153) וטיטאן (2159)](../מושבות%20הצי/03-saturn-moons.md),
שנועדו בהתחלה בעיקר לחציבת מים ושאיבתם, אך הפכו במהרה גם למושבות מקלט מכדור הארץ. מושבת **יורופה** על ירחו של צדק הצטרפה
אליהן בשנת 2192.

שיתוף הפעולה בין הצי לארלניאנים הצליח במשימה שנראתה בתחילה כבלתי אפשרית - הצלת האנושות. כמעט 2 מיליארד איש עברו מכוכב
האם שלנו למושבות החלל. בשנת 2194 עזבה הספינה האחרונה את הכוכב שהיה בעבר הכוכב הכחול, והקשר ניתק עם מי שסירבו לעזוב.

בשנת 2195, כמעט מאה וחמישים שנה לאחר הקמת הצי האנושי, זימנו הארליאנים את מנהיגי האנושות והעניקו להם מתנה יקרת ערך נוספת:
קואורדינטות מדויקות לזן החוצנים הראשון שנפגוש בכוחות עצמנו.
