# תור הזהב של חקר החלל

## המפגש עם הקודומא והקמת מושבה 18

אחרי שהוכחה שליטת הצי בשימוש במנוע בשיטת הקיפול גם לטיסות ניסיון מחוץ למערכת השמש, טסה בשנת 2201
משלחת דיפלומטית ראשונה של הצי האנושי אל הקואורדינטות שהעניקו לנו הארלינאנים. הקואורדינטות הובילו לכוכב
של זן דמוי אנוש בצורתו אך עם קרבה גנטית לצמחים. כאשר משלחת מקומית שלהם פגשה את אנשינו, ששאלו אותם
לשם המין שלהם, לא הייתה להם תשובה. הקסנולוג שבמשלחת נתן להם את השם
[״קודומא״ (Kodoma)](../זנים/קסנו-ויטה/01-kodoma.md), על שם רוחות היער בסיפורים היפנים שסיפרה לו סבתו.

האנושות גילתה שהקודומאים ציפו לנו: גם אותם ליוו הארלניאנים במאות השנים האחרונות. עד היום ישנם חילוקי דעות
אם הליווי של הקודומאים התחיל לפנינו. אני אישית מחזיק בעמדת העיקשת שזה לא משנה בכלל. אבל רבים יחלקו עליי.

ידם של הקודומאים הייתה מושטת לשלום מהרגע הראשון: למרבה הפליאה, גם בינם לבין עצמם, בקרב פלגיהם השונים,
נדמה שלא שררה עוינות רבה (עוד על הקודומא בפרק הרלוונטי). מנהיגיהם הביעו נכונות רבה לשיתוף פעולה מדעי
ודיפלומטי עם האנושות, שהפרי העסיסי הגדול ביותר שלה, כעבור כמה עשורים, התבטא בהקמת הפלא הטכנולוגי
מושבה 18: תחנה אדירת-מימדים בצורת טבעת, שנבנתה בעזרת שילוב הטכנולוגיה הארלניאנית שהוענקה לשני הזנים:
מנוע הקיפול שהוענק לאנושות, שאיפשר שינוע חומרי גלם מכל רחבי הגלקסיה, **ומחולל-הכבידה** שהוענק לקודומא
(ולאחר הטמעתו במושבה 18 בהצלחה, הוצב גם במושבות האנושיות האחרות וגם בספינות ובתחנות שנבנות עד היום).

בצעד פוליטי מבריק, ניצלה הנהגת הצי את המתינות הקודומאית ובמהלך בניית המושבה הציעה להם להיכנס תחת כנפי
הצי. הדיונים אמנם לקחו שנים רבות של התלבטות ומשא ומתן, אך בסופו של דבר נפרצה הדרך לארגון חדש בגלקסיה:
ב-1 בספטמבר 2222, הוכרזה בטקס חגיגי במאדים פדרצית הצי האנושי, כאשר תחתיה נכלל גם כוכבם של הקודומא,
[שה-דן-באך](../מושבות%20הצי/06-sha-den-bach.md) (Sha-Den-Bach, בשפתם של הקודומא - ״כל העלים יחדיו״).
במהרה החלו הקודומא להיכנס לשורותיו של הצי, מה שפילס את הדרך לפתיחת שערי הצי בפני חוצנים נוספים, ולקבלתם
כחברים ובעלי ברית עד ימינו אנו.

המאה ה-23 התעצבה לאורה של הברית הזו, כאשר מושבה 18 אשר חגה סביב כוכב הקודומא הפכה לסמל לעידן חדש
בעיני רבים בתולדות האנושות. לאורך המאה גם הלכה והתעצבה שיטת המשטר של הפדרציה, והוקמה מועצת הצי.

עם זאת, המפגש עם הקודומא זימן גם אתגר עבור האנושות. אמנם לא היה זה זן החוצנים הראשון אליו התוודעה
האנושות, אך הייתה זו היכרות מסוג שונה בתכלית. לא זו בלבד שמספריהם של הארלניאנים מצומצמים ביותר, הם גם
ידועים בכך שהם קנאים לפרטיותם, ועל כן בני אדם בודדים בלבד פגשו בהם לאורך כל תקופת החניכה שלהם את
האנושות. במקרה של הקודומא, המין האנושי פגש לראשונה באלפי אינדיבידואלים מזן חדש. תחת מעטה האחדות
האנושית, מפלצת חדשה-ישנה התחילה לזקוף את ראשה: הגזענות כלפי חוצנים - הקסנופוביה.

## האקווארי - מפגש, מלחמת אזרחים, פילוג, והברית הנגדית

הארלניאנים סירבו לתת לבני האדם קואורדינטות נוספות לציווילזיות חלל אחרות, ובכך העבירו מסר ברור להנהגת
הצי - ״מכאן, בכוחות עצמכם.״ את תחילת המאה ה-24 בילתה האנושות בחקר החלל ובמיפוי מערכות הכוכבים
הרבות. הצי החל לחלק את המערכות שגילה לסקטורים ותתי-סקטורים, ומינה אדמירלים לפיקוד על כל תת-סקטור
שהוצבה בו נוכחות אנושית משמעותית. בשנת 2328 התגלה בתת-סקטור אפסילון-7 מצבור מינרלים אדיר המתפרס
על פני מערכות שמש רבות - כנראה שריד לגרם-שמימי אדיר מימדים מתקופת תחילת היקום - ותחנת החציבה
הראשונה בחלל הוקמה על ידי חברה כלכלית אדירה - ניראר מינרלים - שבהמשך תיקרא
[הקונגלומרט השמימי](../פלגים/02-celestial-congolomerate.md). לאחר התחנה הראשונה, נפרשו תחנות
זהות בכל רחבי האזור, שהלך והפך למושבה שזכתה בהמשך לשם **״הפרסה״** בשל צורת התחנות הפזורות בה.

בשנת 2370, פגשו כמה חוצבי חלל ספינת סיור של זן חיזרי חדש - [האקוורי (Aquari)](../זנים/קסנו-ויטה/02-aquari.md),
המכונים בלשונם - ה״אקי״ (E'ki), ששכנו על פני שלושה כוכבי לכת שרוב פניהם מים בתתי-סקטורים אפסילון-8 ואפסילון-9.
מפגשים ראשונים בין הצי להנהגת האקווארי התאפיינו בחילופי דברים דיפלומטיים ובמאמצים לבסס הבנה הדדית,
בדומה לניסיון עם הקודומא.

אך כמו שסבא שלי תמיד היה אומר - מי שאין לו טיימינג אין לו מה לחפש במשא-ומתן גלקטי. מתחים בחברה
האקווארית בעקבות שנים של משבר כלכלי קשה הפכו לקרעים של ממש על רקע חילוקי דעות לגבי האפשרות
להצטרף לפדרציה. חילוקי הדעות הפכו לקרבות, שגדלו למימדים של מלחמת אזרחים שהתפרסה על פני שלושת
הכוכבים. האנושות נאלצה למלט משם את נציגיה בזמן שהאקווארי ניהלו בינם לבין עצמם מלחמה עקובה מדם.
היסטוריונים אקוואריים מעריכים שכשליש מהאקווארים נהרגו במלחמת האזרחים האקאוורית, שנמשכה כמעט
שישים שנים.

כששקע אבק המלחמה, אף צד עדיין לא הכריע: האקווארי היו מפוצלים בין הפלג הבדלני והנאמן לכס המלוכה
האקווארי, שהיה דומיננטי בכוכבים **סומאי** (So'mai) **ואינאי** (I'nai), לבין הפלג שרצה בשותפות עם הצי, על
הכוכב [ג׳נאי](../מושבות%20הצי/05-aquaria.md) (Ge'nai). כאשר כל פלג הצליח לדכא את מרבית ההתנגדות לגישתו
בכוכביו, ירדה המתיחות, ואף על פי שלא הוכרזה הפסקת אש, הלחימה בפועל נעצרה.

בשנת 2439 הצטרף הפלג שבכוכב ג׳נאי לפדרצית הצי האנושי, ושינה את שם הכוכב ל**״אקוואריה״** כאות הזדהות
עם השם האנושי לבני-עמם. הכוכב, שהיה בעל כמות השטח הלא-מימי הגדולה ביותר מבין שלושת כוכבי האקווארי,
נפתח לבני אדם שהגיעו להתיישב עליו (וכיום מהווים רבע מתושביו).

האקווארים הבדלנים האשימו את בני זנם בשיתוף פעולה עם הצי לאורך כל מלחמת האזרחים. בתגובה לכניסת
אקוואריה לפדרציה ומחשש למתקפה משולבת של אקאווריה עם גב של הצי האנושי, הקימו האקווארי הבדלנים את
[קונפדרצית א׳קי](../פלגים/03-eki-confederation.md), המכונה לרוב בקצרה ״הקונפדרציה״, עם זן חוצנים נוסף
(אותו לא הכירה האנושות עד להכרזת הברית) - [הלודו (Ludu)](../זנים/קסנו-ויטה/04-ludo.md) שבכוכב
**ראמה-לודין (Rama-Ludin)**. מדובר בכוכב לכת תועה שנע בין מערכות שמש, שנכון לכתיבה שורות אלה נמצא
בתת-סקטור אפסילון-6 (עוד על קונפדרצית-הזנים והלודו בפרקים בהמשך).

למעט היתקלויות והתגוששויות מעטות, הפסקת האש בין פלגי האקווארי נשמרת עד ימינו, אף על פי שלאחרונה
גוברים הקולות בקרב האקווארי בסומאי ואינאי לכבוש מחדש את כוכבם השלישי.

## השלום והשגשוג (?)

במהלך המאה ה-26 ועד תחילת המאה ה-28, התפרס הצי לאורך כל תתי-הסקטורים המרכיבים את סקטור
אפסילון. תקופה זו מכונה **״מאתיים שנות השגשוג והשלום״**. האנושות, יחד עם הזנים השותפים בה
באופן שווה ומלא: הקודומא, האקווארי, והחל משנת 2588 - גם [הפלאקור](../זנים/קסנו-ויטה/03-falkor.md),
פעלו כתף אל כתף כדי לבנות ביחד פדרציה גלקטית משגשגת. לא היו צרות בכלל, וכולם אהבו אחד את השני.

אני מקווה שהקורא הביקורתי הבחין לפחות בחלק האחרון של המשפט הקודם שאני משקר. חשוב לזכור שבתקופה
זו קרו גם האירועים הבאים:

* **פרשיית ההתנקשויות האקווארית:** תקופה ששיאה בשנים 2536-2539, בה שלחו הכוחות האקווארים הבדלניים
  מתנקשים לפגוע בבני אדם בכוכב אקוואריה. הצי האנושי הבליג על המתקפות כדי לא להסלים את המצב באזור.
* **הטבח במושבה 18** של שנת 2591, בו מאות בני אנוש קסנופובים פשטו על רובע החוצנים המהגרים, פרעו בתושבים
  וניתקו שכונות שלמות ממערכת החמצן. כ-80 אלף נרצחו עד שהרשויות הצליחו להשיב את הסדר.
* **״מסמך 2600״** והאיום בפרישה מהפדרציה של עשרות אלפי תחנות חלל ממרחב הצי (הרחבה בפרק על מושבות
  מרחב הצי).
* **ניסיון ההתקוממות (שיתברר בהמשך כניסיון הראשון) של מושבת טרה-לונה** בשנת 2677, בו ניסה להוביל
  תת-אדמירל בכיר מרד כנגד הצי. ניסיון ההתקוממות דוכא כעבור ארבעה חודשים, אחרי אבידות קשות לכוחות הצי.
  בעקבות האירוע הוקמה משטרת מוסר הצי.

לאלה, מצטרפים עוד אירועים רבים אחרים, חלקם נמצאים בארכיונים וחלקם מוסתרים מאחורי חומות החיסיון הצבאי.

אל תבינו לא נכון: זו הייתה תקופת פריחה אדירה לכלכלה, למדע, וכן, גם לאמון ולשיתוף הפעולה הבין-זני. אך חשוב
להכיר את ההיסטוריה כדי ללמוד ממנה, שכן, כפי שניתן יהיה לראות בפרק הבא, מי שמתעלם מההיסטוריה - סופו
שיקבל ממנה מחבט בישבן.

## סוף תור הזהב - הברקאל

הזן האחרון אותו פגשה האנושות בשלהי תור הזהב נקראו ⁠[⁠⁠⁠⁠⁠⁠הבְּרָקָאל (Brakkal)](../זנים/קסנו-ויטה/05-brakaal.md):
חוצנים דמויי אנוש, גדולי ממדים ובעלי עור בצבע ארגמן. בניגוד למפגש עם כוחות חוצניים קודמים, הפעם נתקלה
האנושות בעוינות מיידית, כאשר חלליות הברקאל השמידו את ספינות הסיור האנושיות שהתקרבו למושבותיהם בסקטור
דלתא ב-25 בנובמבר, 2730.

מועצת הצי כינסה אסיפת חירום של נציגים מכל המושבות, כדי לדון בתגובה לתוקפנות. בלחץ כבד של מושבות בעלות
אוכלוסיה חוצנית, הוחלט לשלוח אל הברקאל משלחת דיפלומטית הכוללת בני אדם לצד נציגי כלל הזנים המרכיבים את
הפדרציה.

לאחר שגם המשלחת הדיפלומטית המיוחדת שנשלחה אליהם הותקפה, הברקאל הוכרזו כאויב הראשון של הצי האנושי
בחלל. הכרזה זו מסמנת את סוף ״תור הזהב״, בו הצליחה האנושות במשך מאות שנים, כנגד טבעה ועם לא מעט מזל, לא
לפתוח במלחמה כוללת מול אף זן חיזרי.
