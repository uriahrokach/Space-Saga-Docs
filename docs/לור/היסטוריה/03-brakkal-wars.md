# מלחמות הברקאל

## מלחמת הברקאל הראשונה - 2731-2777

במשך כמעט חמישים שנה לחם הצי האנושי בברקאל. ילד ששומע את המונח ״מלחמה״ יתפתה לדמיין קרבות אדירים עם מאות
ספינות חלל מכל צד, לייזרים אדומים הממלאים את הרקיע, ופיצוצים בכל מקום.

אך לא כך נראתה מלחמת הברקאל הראשונה. נהפוך הוא, הייתה זו מלחמת התשה: תקיפות הברקאל היו נקודתיות והתמקדו
בעיקר במוצבי החלל הרחוקים של האנושות, ותקיפות הצי האנושי כוונו בעיקר לספינות הברקאל שניסו לחדור לשטחה. המודיעין
של הצי ידע שבידי הברקאל מצבורי נשק וטכנולוגיות ארלניאניות חדשניות שהאנושות לא הכירה. המדיניות שנגזרה מהידע הזה
הייתה לחימה איטית ומדויקת, תגובתית באופייה, בתקווה לעייף את הברקאל ולהוביל אותו לבחור בנתיב הדיפלומטי כדי להציל
את עצמו ממתקפת הנגד שבוא-תבוא.

הצי האנושי הצליח להדוף את מרבית המתקפות הברקאליות ביעילות ובעוצמה, גם אלה שכללו כוחות רבים. אך אף על פי
שהברקאל לא הסבו נזק למושבות הגדולות או השתלטו על נקודות אסטרטגיות, מספר קורבנות המלחמה הלך וגדל משנה לשנה.
בשנת 2758, הגיע מספר זה לשיא: חצי מיליון הרוגים בפשיטות הברקאל לאורך השנה.

כל מתקפה נוספת תרמה לתחושת חוסר נחת שהלכה וגברה ברחבי הפדרציה. בין השנים 2760-2777 החליפה מועצת הצי שישה
אדמירלים (שלרוב זוכים לכהונה של עשר שנים לפני הארכה). היו שטענו שמדובר בניסיון למצוא את הגנרל המתאים למערכה, והיו
שטענו שזהו ניסיון של המועצה להשקיט את זעם הציבור. הראשונים טעו.

## הפילוג האנושי

בראשית שנת 2777 לאחר תקופת רגיעה של חודשים אחדים הגיעה בפעם הראשונה משלחת דיפלומטית מהברקאל עם הצעה:
שביתת נשק ומשא ומתן ללא תנאים מוקדמים לקראת הסכם הפסקת אש קבוע. אחרי עשורים של לחימה וקורבנות רבים משני
הצדדים, סוף-סוף נראתה באופק ההזדמנות לשלום.

ההצעה, שיש שקראו לה ״אולטימטום״, קרעה את הנהגת הפדרציה לשני פלגים לא שווים בגודלם: אלה שרצו לשים קץ לסכסוך
העקוב מדם והיו מוכנים לקחת את הסיכון בהסכם עם האויב, ופלג חשדן (שלא לומר: קסנופוב) שקבע שאסור לסמוך על הברקאל.

חשוב לציין שהקולות המתנגדים למתן אמון הברקאל לא נולדו באותו היום: היה זה תוצר של שנים של סנטימנט אנטי-חוצני שהתפשט
במושבות ובשורות הצי . הכישלון של הצי בפתרון המצוקות האמיתיות שעמדו מאחורי השנאה לחוצנים, כמו עוני מתמשך במושבות
הירח ואובדן משרות בעקבות הגירת חוצנים אל כלל המושבות, אפשרו לגורמים פופוליסטיים וסמי-פאשיסטיים לשלהב את ההמונים
במשך שנים. תוכלו לשמוע רבים בצי מציינים את ההחלטה הפזיזה להיענות להצעת הברקאל לשלום כסיבה לפילוג. אך זה דומה
לתייר שאומר שהוא הקיא בגלל הבוטנים שאכל אחרי סעודת שבע מנות במסעדת דגים אקווארית.

כשמועצת הצי הכריעה לטובת שביתת הנשק ואדמירל הצי יצא למפגש עם קיסר הברקאל, חילוקי הדעות הפכו לפילוג של ממש,
כאשר בכל רחבי הצי, מרדו חיילים במפקדיהם ומפקדים בקציניהם. אדמירלית כריזמטית בשם
[ג׳מבה אוקאפור](../פלגים/01-terran-patriotic-front.md#_3), שגדלה בטרה-לונה ונחשבה גיבורה מקומית, הובילה אותם
בכריזמטיות לערוק ולהקים צבא חדש. כמעט שליש מכוח הצי הכולל התפלג מהצי.

הפלג החדש, שנשא את השם ["החזית הפטריוטית של טרה"](../פלגים/01-terran-patriotic-front.md), מיהר לבסס שליטה על
חלקים נרחבים ממושבות וספינות הצי, כאשר תוך שבועות בודדים כבר השיג שליטה מלאה על מושבות הירח.
החזית הכריזה מלחמה על הברקאל ואיימה להכריז מלחמה גם על הצי האנושי. בתגובה כיתרו ספינות הצי האנושי מושבות שנלקחו
על ידי החזית, ונדמה היה שהאנושות עומדת על סף מלחמת אזרחים כוללת.

ואז, הברקאל ניצלו את הכאוס ותקפו.

## מלחמת הברקאל השנייה

### חלק א׳ - 2777-2784

המלחמה הכוללת של הברקאל פגעה בבני האדם בכל החזיתות, ובכל אחת לחמו בנפרד צבאות הצי האנושי, החזית הפטריוטית, וצבאות
עצמאיים מקומיים. בניגוד למלחמת הברקאל הראשונה, הפעם הברקאל לא הסתפקו במתקפות בבסיסים צבאיים ומושבות קטנות בשולי
הפדרציה, אלא פילסו דרך בעוצמה וללא רחמים אל עבר מושבות מרובות-אוכלוסין.

משנה לשנה, ספגו כוחות הצי אבדות כבדות בשטחים ובנפש. מחצית מתושבי [״הפרסה״](../מושבות%20הצי/04-the-horseshoe.md),
מאות אלפים רבים, נאלצו להתפנות ולסגת פנימה לכיוון מערכת השמש. בשנת 2783 הגיעו כוחות הברקאל עד למושבה 18 והטילו עליה
מצור. בחדשות דיווחו כל יום על עוד מושבה ועוד מוצב שעומד ליפול לידי הברקאל. בקשות סיוע חוזרות ונשנות, פומביות
וחשאיות, של מועצת הצי אל ״קונפדרצית א׳קי״ שלא לקחה חלק בלחימה נענו כולן בשלילה.

חשש גדול התפשט בכל רחבי הפדרציה - האם הברקאל מבשרים את סופו של המין האנושי?

### הקמת הברית המשולשת

על אף האיום הקיומי, במשך רוב שנות הלחימה לא הסכימו ראשי שני הצבאות האנושיים הגדולים לשתף פעולה. אמנם רק במקרים בודדים
נלחמו ממש זה נגד זה, ולעיתים שדדו זה מזה אספקה ואמצעי לחימה, אך היה למנהיגי שני הפלגים ברור שמלחמה פנימית פירושה כליון.

כטבעם של עמים בזמנים כאלה, רק אסון גדול יכול היה לאחד אותם ולגרום להם לשים את חילוקי הדעות מאחור. לצערנו, אסון כזה בדיוק
אירע בשנת 2784: הברקאל הובילו מתקפה אדירת-מימדים על [מושבה 404](../מושבות%20הצי/08-former-colonies.md#_2). מתקפה היא מילה
עדינה: הטבח גבה 50 מיליון קורבנות.

חודש לאחר האסון, התכנסה **״ועידת גנימד״** בתחנת החלל שחגה סביב ירחו של שבתאי. שם הגיעו הנהגות הצי האנושי והחזית הפטריוטית
להסכם ושילבו כוחותיהם במאבק בברקאל.

בראשית 2785 הצטרף אל הברית גם ["צבא הקונגלומרט השמימי"](../פלגים/02-celestial-congolomerate.md), גוף צבאי חדש של שכירי חרב
בבעלות טייקון החלל **אָבָּאזוּ נִירָאר** (Abazu Nirar).

### חלק ב׳ - 2784-2790

לקחו חודשים רבים להצליח לסנכרן בין כל פעולות הצבאות, לשתף את כל המודיעין ולתכנן את השלב הבא בלחימה, ובינתיים חלליות צי
וחלליות חזית החלו להילחם זו לצד זו. החשדנות שהצטברה במשך שבע שנים (ששורשיה נטועים היטב בשנים רבות לפני כן) הקשתה
תחילה על שיתוף הפעולה. רבים מקציני הצי התקשו לשתף פעולה עם חיילי החזית שלתחושתם בגדו בפדרציה, או להילחם כתף אל
כתף עם שכירי החרב של אבאזו ניראר שעד לפני רגע היו פושעים מבוקשים.

אך ההתקרבות ההולכת וגוברת של כוחות הברקאל אל לב סקטור אפסילון - מערכת השמש - דחקו בהם להתגבר על המכשולים.
**"הברית המשולשת"** הצליחה להטות את הכף בדצמבר 2785 **בקרב קסיופיאה**, מהלך אחרון שמנע פלישה למערכת השמש. תוך
חמש שנים נוספות, במאמץ מאורגן אדיר, דחפו כוחות הברית את צבא הברקאל בחזרה אל סקטור דלתא שם שכן כוכב האם שלהם,
כוכב ברקאל. בפעם הראשונה מזה כמעט שבעים שנים היה סקטור אפסילון ריק לחלוטין מכוחות ברקאל.

ב-1 בספטמבר 2790 ראשי הברית המשולשת הכריזו על ניצחון, ובא לסופו עידן האימה בו הייתה שרויה האנושות מאז מלחמת הברקאל
הראשונה.

## העשור השקט

אם רוצים להתקטנן (ואם היה לי אירידיום עבור כל אקדמאי שמתקטנן איתי), ניתן לומר שמלחמת הברית המשולשת בברקאל לא
הסתיימה בשנת 2790: תקיפות הדדיות היו בשפע לאורך כל שנות התשעים, וחלקן אף זלגו לתוך הסקטורים המאוכלסים. אך סיום
המלחמה לא היה עובדה שהגיעה מהשטח: היא הייתה הצהרה, כלפי פנים, וכלפי חוץ, כי אין יותר סכנה, העולם לא הולך להיחרב וניתן
לחזור ולשקם אותו.

[מלקולם אטלס](../הצי%20האנושי/03-fleet-admiral.md#_2), אותו קצין צעיר שהפך לנודע בכל הפדרציה (ומחוצה לה), מונה על ידי
מועצת הצי לאדמירל הצי, והוביל את הפדרציה בתקופת שיקום מוצלחת למדי. סקר של מכון הסטטיסטיקה של אוניברסיטת מאדים
מצא שב-2797 חזרו מרבית פליטי המלחמה למושבותיהם טרום-המלחמה.

המתיחות בין הפלגים, ובעיקר בין הצי האנושי לחזית, לא נעלמה, אך תקופת השקט הביאה איתה המשך שיתוף פעולה ביטחוני וגם
כלכלי בחלק מהמקרים. צבא הקונגלומרט, שרבים חשבו שיתפרק עם תום המלחמה, הוכיח שהוא חי וקיים, וסימן את הקונגלומרט
כגוף בעל כוח שיש לשאת ולדון איתו בעיני שני הפלגים האחרים.

## מלחמת הברקאל השלישית - 2799-2800

כולם ידעו שזה רק עניין של זמן, אך החידה שהדהדה במוחותיהם הקודחים של פוליטיקאים, אדמירלים וספקולטורים מטעם עצמם
הייתה: איך תפרוץ מלחמת הברקאל השלישית.

המלחמה פרצה ביוני 2799, כאשר באירוע הזיכרון ה-15 להשמדתה של תחנה 404 (שסירבתי להשתתף בו מפני שבהזמנה נכתב
שהשתייה בבר בתשלום) נרצח אדמירל סקטור דלתא. אין ״סתם אדמירלים״ בצי, וכל רצח של אדמירל היה גורר תגובה הולמת, אך
מדובר היה בקצין מיוחד: **האדמירל גראנט זאיון**, גיבור קרבות מעוטר ואהוד מאוד, ואחד מהמועמדים הבולטים להיות אדמירל הצי
האנושי, אחרי שאטלס יסיים את תפקידו.

ההתנקשות, ככל הידוע לנו, הייתה אקט מתוכנן של הברקאל, שכן היא היוותה את יריית הפתיחה למערכה רחבת-היקף שלהם.

היו אלו אנשי הצי כמעט בלבד (ואת זה אני כותב מכל הלב, ולא כי שילמו לי על הטקסט הזה) שעמדו איתנים מול ספינות הקרב של
בעלי עור הארגמן. הברית המשולשת אמנם קיימת עדיין, אך בניגוד לתעמולת שני הפלגים האחרים, ספינות הצי נלחמו כמעט באופן
בלעדי בסקטור דלתא.

הסיסמה הרשמית של המערכה, הלקוחה מתוך נאומו של אדמירל זאיון באותו לילה בו נרצח, התנוססה בכל תחנה וסיפה בצי:
"Together We Stand". שמעתי עדויות ממקור ראשון שחיילי הצי צעקו אותם עם כל ספינת ברקאל שנפלה, והקלטות שמעידות על
קריאתה גם בקרב הנופלים.

בחודש ינואר 2800, פחות משנה מאז פרוץ המלחמה, הוכרעו כוחות הברקאל. היום כמעט ואין זכר לברקאל, מלבד ספינות סוררות
שהצליחו לשרוד את התופת שהמטיר הצי על כוחותיהם.

את הפרטים המדויקים על מה שחיסל באופן סופי את גיסותיו של קיסר הארגמן אינני יודע, אך ניתן לשער שהיה כאן, בנוסף למודיעין
איכותי ואסטרטגיה נבונה, שימוש באמצעים לא שגרתיים במיוחד.

כך, עם חילוף המאה, תמה המאה המדממת בתולדות האנושות בחלל. הרשות נתונה לקוראי מסמך זה לכתוב את סיפורה של המאה הבאה.
