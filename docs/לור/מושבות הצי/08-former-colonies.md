# מושבות לשעבר

## מושבות הירח

סיפורן של מושבות לונה, הלוא היא ירח כדור-הארץ, נדחק לשולי ספרי ההיסטוריה בצי האנושי. יש שיגידו, תוך ניפוח החזה, שמוטב כך: אין
טעם לחטט בפצעים שהגלידו כשמנסים לבנות את העתיד. אך בעלי השכל וההגיון יודעים שבלי להכיר את העבר, ובעיקר את חלקיו הכואבים -
לא נוכל להיזהר מפני אובדן נוסף.

הירח היה בעבר סמל למהפכה האנושית הגדולה ביותר בכל הזמנים: המפגש עם חוצנים ותחילת חקר החלל. על הירח נפגשנו לראשונה עם
הארלניאנים, שסיפרו לנו שזנים תבוניים רבים מסתתרים בין הכוכבים. על הירח למדנו להשתמש בטכנולוגיות חדישות, וגילינו מדע שעד אותו
רגע היה נראה כמו נס. על הירח, עברנו משלב הינקות שלנו כזן אל בגרותנו.

לאורך השנים הוקמו על הירח שלוש מושבות - שלושתן כיום בשליטת [החזית הפטריוטית של טרה](../פלגים/01-terran-patriotic-front.md).

**מושבת לונאר** היא המושבה הראשונה שקמה על הירח. מושבה זו התחילה את דרכה כמושבה מחקרית סביב נקודת המפגש עם הארלניאנים
ו״בסיס האחדות״ של הצי האנושי, והפכה למושבה בשנת 2112. עם השנים גדלה והתפתחה, והפכה למושבה הגדולה ביותר בירח. זנים
תבוניים נוספים שבאו במגע עם האנושות עברו גם הם לחיות ולעבוד במושבת לונאר המתקדמת. רובם ככולם, מלבד האלפים הבודדים
שהסתתרו וירדו למחתרת, עזבו את המושבה עם השתלטות החזית על מושבות הירח.

מושבת **טרה-לונה** (2291) היא המושבה השנייה בגודלה בלונה. המושבה הוקמה כריאקציה פוליטית וסוציולוגית לחיכוכים בין בני האדם והזנים
התבוניים שהחלו להתיישב במושבת לונאר - תחילה [הקודומא](../זנים/קסנו-ויטה/01-kodoma.md), ובהמשך האקווארי וזנים נוספים. סביב גל
ההגירה הגדול של [האקווארי](../זנים/קסנו-ויטה/02-aquari.md) למאדים אחרי כניסתם לפדרציה בסוף המאה ה-25, הלכה והגבילה המושבה את
ההגירה של חוצנים. בשנת 2490 הכריזה באופן פומבי על הסרת ״קודקס הזנים״ מחוקת המושבה (עוד על הקודקס בפרק על
[מושבה 18](../מושבות%20הצי/02-colony-18.md)). כניסת זנים זרים הוגבלה כמעט לחלוטין, וחוצנים תושבי המושבה גורשו - כל זאת
דרך חקיקה מסובכת שהשפיעה לרעה באופן עקיף על חיי בני הזנים הזרים. סנקציות מסוימות הופנו כלפי המושבה לאורך הדורות, אך האוטונומיה
של המושבה איפשרה לה להתחמק מהגבלות חמורות ועמידה למשפט פדרלי.

במושבת טרה-לונה נולדה [ג'מבא אוקאפור](../פלגים/01-terran-patriotic-front.md#_2), מי שהפכה לימים ראש החזית הפטריוטית של טרה, הובילה
מתוך המושבה את הפילוג האנושי והקימה את החזית הפטריוטית של טרה.

**⁠⁠⁠⁠⁠⁠⁠מושבת השמיים** (2626) היא המושבה השלישית שהוקמה על לונה. המושבה הוקמה במימון "לכת": איגוד דתות אנושיות, ברובן מזרמי הנצרות אך
חלקן מזרמים אחרים. המושבה הושתתה על בסיס התנגדות לטכנולוגיה (במידת האפשר - בכל זאת, חיים על הירח), שכן לפי תפיסת ״לכת״,
הטכנולוגיה עוצרת את הפוטנציאל האמיתי של האדם.

לקראת סוף המאה ה-27 הפכה המושבה למוקד משיכה של כוהנים ומנהיגי דת מזנים זרים. אך מנזרים נסיוניים לשילוב החוצנים במושבה הוכרזו
ככישלון, והגיברו את הסלידה במושבה בפרט ובירח בכלל ממפגש אנושי-חוצני.

בעבר, היו שני נציגים למושבה [במועצת הצי](../הצי%20האנושי/02-fleet-council.md): אחד למושבת לונאר, ואחת למושבת טרה-לונה. בעקבות
הפילוג האנושי, הוסרו המושבים של נציגי לונה מהמועצה.

## תחנה 404

![404-station](./assets/404-station.jpg){ align=left width="300" }

תחנה 404, מנקודות הציון הבודדות בסקטור דלתא שכל אדם בצי מכיר, מהווה כבר כמעט שני עשורים שם נרדף למילה ״טרגדיה״. בסיס שאנשיו
האמינו שיום אחד אולי יעבדו לצידם בני ובנות [ברקאל](../זנים/קסנו-ויטה/05-brakaal.md), בעידן של שלום שבוא יבוא, אך הפכו להיות
הקורבנות של אותם ברקאל, באסון שגבה את חייהם של הכי הרבה בני אל אדם ביום אחד מאז היציאה החלל.

תחנה 404 הייתה שם גג לאוסף תחנות כריית אסטרואידים בבעלות [הקונגלומרט השמימי](../פלגים/02-celestial-congolomerate.md) שהוקמו בשנת
2705 כאשר התגלו באזור זה מצבורי מינרלים בריכוז שהשתוו רק לאלה שנמצאו בתחומי [״הפרסה״](./04-the-horseshoe.md). התגלית, בשילוב
עם הבנייה הזריזה והמתוחכמת של הקונגלומרט ועם קמפיין שיווקי מפתיע עם פרזנטורים [זיגוטים](../זנים/מכה-ויטה/02-zigots.md), הובילה
להגירה וקליטת הפועלים המהירה בהיסטורית הפדרציה: מ-0 ל-35 מיליון תושבים חדשים תוך שנה, ועוד עשרות מיליונים בעשורים הבאים.

בניית תחנות חדשות המתפרסות לעומק סקטור דלתא המשיכה עד למפגש עם הברקאל בשנת 2730. התרחבות הבנייה וההתיישבות נעצרה,
ותחנות חלל שהיוו בית לאזרחים פשוטים הפכו לבסיסים של הצי. בתוך מצב המלחמה שהלך והסלים לאורך השנים, תחנה 404 הצליחה לשמור
על חוסן יוצא דופן לעומת התחנות האחרון, ו-95%מתושביה נשארו לאורך שנות הלחימה.

בשנת 2784, שבע שנים לאחר הפילוג האנושי, הותקפו התחנות על ידי ספינות הברקאל. כוחות הצי שהיו באזור, יחד עם כוחות הגנה מקומיים
נלחמו בגבורה, אך לשווא. מרבית האוכלוסייה - 45 מיליון - נספתה לפני שהצליחה להימלט בספינות החילוץ. השורדים המעטים, כ-30 אלף
במספר, נקלטו ברחבי תחנות החלל האנושיות, רובם בתחנות הצי האנושי.

## כוכב פלאקור

!!! Info "התייחסויות"

    זהו הדף על מושבת הצי לשעבר, *כוכב פלאקור*. למידע על הגזע באותו השם, שזהו כוכב הבית שלו ראו את הדף על
    [הפלאקור](../זנים/קסנו-ויטה/03-falkor.md)

![falakor](./assets/falakor-planet.jpg){ align=left width="300" }

אילו היה אפשר למנות את שבעת פלאי תבל האבודים של החלל, כנראה שכוכב פלאקור היה נחשב לאחד מהם. מי היה מאמין שאי פעם נפגוש
בכוכב שמשמיע צליל מעומק הליבה שלו, צליל כל כך חזק שהוא מחריש אוזניים עבור כל מי שאינו בן הכוכב.

פניו של ״הכוכב המזמזם״, כפי שנקרא בפי רבים, קושטו בתילי חול-ברזל שהיה משנה צורתו עם שינוי הצליל של ליבת הכוכב. מבני קבע וערים
מבוצרות לא עיטרו את הכוכב, אך במקומם ספינות-חול אדירות ומטוסים שנישאו על גלי הצלילים. אין ספק, שתייר החלל הנוחת בכוכב פלקור,
החובב ספרות ספקולטיבית, היה מרגיש שלא נקלע לספר מדע בדיוני של אסימוב, אלא לחלק לא-מוכר בספר הפנטזיה ממלכת נרניה.

כגודל הפליאה גודל הכאב על הכוכב שאבד. כותב שורות אלה עוד הספיק לבקר במושבה, שתושביה הפלאקור הצטרפו לפדרצית הצי האנושי
בשנת 2588, לפני שמערכת השמש שלה חרבה והכוכב קפא בשלהי שנת 2797. סופה של מערכת השמש היה צפוי: מדעני הפלאקור, כמו גם
המדענים של הצי, צפו את דעיכת שמש המערכת בתהליך מואץ באלפי השנים הקרובות. אך הדעיכה הפתאומית, אנומליה נדירה להפליא, תפסה
את כולם בהפתעה. תוך ימים בודדים, גוועה שמש הפאלקור, והפכה לננס אדום שבלע חצי מכוכבי הלכת במערכת. כוכב הפלאקור הפסיק לרטוט.

מרבית אוכלוסיית הפלאקור, ששהו בכוכב האם שלהם, נהרגו לפני שהספיקו לעזוב את הכוכב. מאות אלפי פליטי הפאלקור שכן הספיקו לברוח
נקלטו במושבות הצי במסגרת מבצע נרחב, מרביתם במושבה 18. עשרות מיליוני בני ובנות הפלאקור האחרים נותרו יתומים ללא כוכב אם.

בעבר היה למושבה נציג במועצת הצי, אך בעקבות פטירתו עם מות הכוכב (והבעייתיות החוקתית עם הצבת נציג למושבה שכבר איננה קיימת)
בוטל מושב הפלאקור במועצה. התארגנויות פוליטיות אחרות התפתחתו בשנים האחרונות כניסיון לדאוג לאינטרסים של פליטי הפלאקור ברחבי
הפדרציה.
