# ירחי שבתאי

![saturn-moons](./assets/saturn-moons.png){ align=left width="300" }

## בעקבות המים

בראשית המאה ה-22, לאחר הקמת מושבת מאדים ותחילת האכלוס המוצלח, התכנסה הנהגת הצי לקבלת החלטה על ״מבצע שבתאי״.
ברקע קבלת ההחלטה על המבצע: זיהום מרבית מאגרי המים בכדור הארץ, והקושי למצוא כמות מספקת על [מאדים](./01-mars.md).
מטרת המבצע: בחינת היכולות החדשות והפיתוחים הטכנולוגיים בחציבת מים. האמצעי: יישוב ירחי שבתאי טיטאן ואנסלדוס,
וחציבת מים מהם ומטבעות שבתאי.

בניגוד למושבת מאדים, כאן המטרה לא הייתה תחילה להקים מושבות של ממש. הנהגת הצי לא ידעה שמעבר לפינה, יגישו
[הארלניאנים](../פלגים/05-independent-entities.md#_2) את הקואורדינטות
[לשה-דן-באך](./06-sha-den-bach.md) ויטרפו את הקלפים. הם הסתכלו אל הכוכבים, וראו תנאים קשים ומורכבים סביבם.
מבצע שבתאי בא לענות על החרדה הקיומית של האנושות: לא הגענו עד כאן רק כדי לגווע בלי המשאבים הבסיסיים לקיומנו.

המבצע התעכב בעשור בעקבות התנגדויות פוליטיות [ממושבת לונאר](./08-former-colonies.md#_2) להשקעת משאבים
בהקמת מושבות חדשות. אך באנושות כמו באנושות, כעבור מערכת בחירות אחת וכסף שנכנס לכיס הנכון, הפוליטיקאים מלונאר
הסירו את התנגדותם, והמבצע יצא לדרך. בשנת 2153 הוקמה מושבת טיטאן, וכעבור שש שנים בשנת 2159 גם מושבת אנסלדוס.

## הכוכב צהוב והכוכב לבן

בניגוד למושבת מאדים, שהמתבונן עליה כיום כבר יראה את האפור התעשייתי של המטרופולין גם מהחלל, מי שמסתכל על שני ירחיו
המיושבים של שבתאי מרחוק יוכל לראות אותם כפי שנראו לפני אלף שנים: טיטאן הצהוב הערפילי ואנסלדוס הלבן הבוהק.

הירח טיטאן המאובק, שהתערובת של גז המתאן הירוק והפחמן החד-חמצני האדום שלו משווה לו מראה צהבהב, מסתיר מהחלל את
מעשיהם של תושבי המושבה שעל פניו. התעשייה המרכזית בטיטאן, אל-אף המטרה המקורית ליישוב הכוכב, איננה כריית מים אלא דווקא
ייצור דלק. בכל יום יוצאים מהכוכב אלפיים מעבורות מלאות דלק למושבות הצי השונות.

הירח אנסלדוס מכיל דווקא לא מעט מים, אך המים הללו ברובם קפואים. ״ברובם״ - מפני שפעם בכמה ימים מתפרץ על הכוכב גייזר שלג
שמגיע גבוה כל כך, שהמים מגיעים עד לטיטאן ואפילו מעבים את טבעותיו של שבתאי. תושבי המושבה עוסקים בעיקר בכריית מים - חלקם
בתעשייה המקומית של ייצוא הקרח, וחלקם בליקוט אבני-קרח מטבעות הכוכב סביבו חג אנסלדוס.

מיליוני אנשים חיים על שני הירחים, כך שיהיה זה רדוקטיבי לומר שכולם עוסקים בתעשיות המים או המתאן. אך הרדוקציה היא בת-בריתו
של ההיסטוריון שזמנו קצר. ארשה לעצמי להוסיף שבטיטאן מייצרים את הכיסאות הכי נוחים בגלקסיה, ובאנסלדוס מפיקים את תוכניות
הריאליטי הנועזות ביותר. ונסתפק בזה.

## שלטון משותף, אוכלוסיות במריבה

אם היו יוצקים את הדינמיקה השובבה-ולעיתים-אלימה בין שני אחים תאומים לתורה שלטונית, היינו מקבלים את המערכת הפוליטית
שמנהלת את ירחי שבתאי. שתי המושבות בעלות הכוח הפוליטי המועט, זכו לדאבונם עם הקמת הפדרציה במושב אחד בלבד במועצת הצי.
בכך, אילץ הצי את שתי המושבות לפעול בשיתוף פעולה פוליטי כדי לדאוג לאינטרסים של המושבות. ביטוי פורמלי לכך הוא כמובן מערכת
הבחירות [למועצת הצי](../הצי%20האנושי/02-fleet-council.md), שמשותפת לשתי המושבות.

בתוך המגבלה הזאת, עדיין קיימת הפרדה שלטונית גדולה בין המושבות, שלכל אחת מהן ממשלה וראש-ממשלה. ממשלות שתי המושבות
נוטות לחלוק אחת על השנייה כמעט בכל נושא: הגירה, מיסים, נישואין. המחלוקת אינה תיאורטית - במסגרת האוטונומיה המועטת
שהמערכת הפוליטית המשותפת מאפשרת להם, הם מקפידים לחוקק חוקים הפוכים כמעט בכל הזדמנות. כל מי שחושב שמדובר באמירה
מוקצנת - שיועיל בטובו לטוס לטיטאן ולשאול שם מאיזה גיל אפשר לנהוג על גשושית תובלה.

מנהיגי המושבות השכילו לייצר זן של עוינות שהוא רטורי ברובו, ומתחת לפני השטח גם המנהיגים וגם התושבים משתפים פעולה בכל תחומי
החיים (בפנים זעופות אמנם, אבל עושים את זה בכל זאת). התיגרה האקראית שמתפתחת פעם בכמה שבועות ברציפי השילוח או בוועידות
מפלגתיות יריבות מעולם לא הסלימו לכדי רצון כנה בפירוד. גם הנציים מבין הפוליטיקאים בירחי שבתאי יודעים - אם יפרדו, קיים סיכוי גבוה
שיאבדו מהכוח הפוליטי המועט שיש להם בצי.
