# שה-דן-באך

!!! התייחסויות

    זהו העמוד על מושבת הצי *שה-דן-באך*. על מנת לקרוא על הגזע הטבעי לכוכב הזה, ראו את הערך על 
    [הקודומא](../זנים/קסנו-ויטה/01-kodoma.md)

![sha-den-bach](./assets/sha-den-bach.jpg){ align=left width="300" }

## הראשונה להצטרף

אי שם בתת-סקטור 2, שוכנת לה פלנטה בעלת חשיבות היסטורית מכרעת. מרחוק, היא נראית כמו כמעט כמו בגדי
ההסוואה הישנים של לוחמי כדור הארץ: סבך של כתמים ופסים חומים וירוקים. אך היכן שבגדי ההסוואה נועדו להיבלע,
ולהיראות כמעט מונוטוניים, צבעיה של שה-דן-באך (Sha-Den-Bach) זוהרים בשלל גווני העשב, העצים והתפרחת שמכסה
את פני הכוכב. שם הכוכב בשפתם של הקודומא, שהכוכב הוא ביתם, מבטא את מה שהצופה הנלהב מרגיש בליבו: שלנגד
עיניו התכנסו ״כל-העלים-יחדיו״.

מושבת שה-דן-באך הוכרזה רשמית כמושבה בפדרצית הצי בשנת 2222. ישנן שלוש דרכים להסתכל על החדשנות בדבר
הצטרפותה של שה-דן-באך:

* **מושבה ראשונה שמצטרפת לפדרציה**- עם ההצטרפות של מושבת שה-דן-באך הוקמה למעשה הפדרציה האנושית.
  הצטרפות המושבה היוותה את הקטליסט ליצירת פדרצית המושבות.
* **חוצנים ראשונים שחוברים לצי האנושי** - אמנם פגשו בני האדם כבר לפני כן בחוצנים -
  [הארלניאנים](../פלגים/05-independent-entities.md#_2) - אך זן הקודומא היה הראשון שהתקבל בחיק הצי.
  שנים בודדות מרגע היווסדו כבר שירתו בצי האנושי קצינים, מדענים, ורופאים מבני הקודומא.
* **כוכב לכת חדש ראשון מחוץ למערכת השמש שמקבל את פני האנושות** - אחרי ההתיישבות על שכנות כדור הארץ לונה,
  מאדים, וירחי שבתאי, שה-דן-באך פתחה את דלתותיה להתיישבות אנושית בפעם הראשונה על כוכב לכת שמחוץ למערכת
  סול. האקט הזה היה לא רק אסטרטגי, אלא גם סמלי: הדמיון האנושי יכול היה להפליג ולהאמין בהתיישבות על כוכבי לכת
  נוספים בכל רחבי הגלקסיה, ולא רק זאת - לצד זנים אחרים שיקלו על הקליטה.

קשה לתאר במילים את ההשפעה הפסיכולוגית והסוציולוגית של הצטרפות שה-דן-באך לצי האנושי. ראשוניותו של הרגע
הזה מהדהדת שנים קדימה, ועדיין משפיעה על הפוליטיקה והאסטרטגיה של הצי ברמה היומיומית.

## רב הנסתר על הגלוי

ספרים רבים נכתבו על השפעת הצטרפות מושבת שה-דן-באך לפדרציה, אך מעטים מאוד נכתבו על הכוכב עצמו. אלה
שנכתבו, ברובם קרובים יותר למדורי הרכילות באתר TGN מאשר למאמר אקדמי אמיתי (וכאן אפנה שוב את מי שמחפש תחליף
קשיח יותר לנייר טואלט למאמריו של עמיתי לסגל האוניברסיטה הפרופסור וולטר ואן-דר-שטרוך). זאת, מפני שבני הקודומא,
שהתגלו מהרגע הראשון כפייסנים, שוחרי-שלום, ופרגמטיים במפגשם עם הצי האנושי, היו לאורך כל הדרך גם סודיים
מאוד בהתנהלותם.

אף על פי שקיבלו אל הכוכב מאות אלפי בני אדם לאורך השנים, עד היום מעל מחצית משטח הכוכב חסום לכניסת כל ישות
שאינה מבני הקודומא. גם תצפית מן החלל לא תיתן תשובה למתרחש באותם חלקים עלומים, מפאת שכבת הענפים והעלים
של העצים שמכסים את מרבית פני הכוכב. בהינתן משאבים מתאימים, ככל הנראה לא היה מהווה זה מכשול גדול מידי עבור
סוכנויות הביון של הצי, אך סעיף בהסכם ההצטרפות של הקודומא לצי אוסר על חקר אותם האזורים, ולמיטב ידיעת כותב שורות
אלה, הסעיף כובד עד ימינו.

כמובן שניתן לספר מה דווקא כן אפשר לראות בכוכב הקודומא: ערים שבנויות מעצים שעוצבו בצורתם ליצירת בתים, מגדלים,
ואפילו היכלי ענק. בלונים פורחים, אמצעי התחבורה המרכזי בכוכב, העשויים מעלי-כותרת חסינים במיוחד. ובכל פינת רחוב,
בכל כניסה לעיר: ספרייה ענקית.

## שלטון המלומדים

אי אפשר להגיד עובדה אישיותית שתהיה נכונה לכל אלה הנופלים תחת אותה הגדרה של ״זן״ או ״גזע״, אך ניתן בוודאי להגדיר
מאפיין תרבותי רווח (אשר לו תמיד יוצאים מן הכלל). מאפיין אחד כזה של מרבית מבני הקודומא הוא: האהבה הגדולה לידע.

אי לכך ובהתאם לזאת, שיטת המשטר בכוכבם של הקודומא (הנהוגה, לטענת חוקריהם, מעל שלושת-אלפים שנים) בנויה על
הכבוד הגדול לאותו הידע ולאלה השולטים בו. כל עיר קודומאית מונהגת על ידי ״מלומד העיר״, האדם שניצח את שאר המלומדים
במעין דיבייט המתרחש בכל שנה. אצלנו בני האדם שאלת המנצח בוויכוח נראית לנו באופן מובהק כשאלה סובייקטיבית; אך אצל
הקודומא, קיימת אינטואיציה חברתית ברורה בנוגע למי טען את הטיעונים המוחצים ביותר. האירוע מתרחש אומנם כל שנה, אך
נהוג שמלומד העיר מצליח לשמור על התואר שלו למשך לפחות כמה שנים רצופות, ולפעמים אפילו עד סוף חייו אם איש לא
מצליח לאתגר אותו. בביקור חטוף באחת הספריות הקודומאיות, פגשתי במלומדת העיר שסיפרה לי בחיוך שהיא שומרת על
תפקידה במשך יותר משבעים ושלוש שנים!

מה שמפליא עוד יותר הוא, שהשיטה הזו לא נהוגה רק בערים הקודומאיות (שמונות לרוב כמה אלפי אנשים) אלא קובעת גם מי
יהיה **״המלומד האחרון״**, הלוא הוא הקודומא האחרון שמנצח בוויכוח בכוכב כולו. בחירת המלומד האחרון היא תהליך שיכול
לקחת כמה חודשים, ולפעמים אפילו כמה שנים. בניגוד למלומד העיר, את המלומד האחרון אפשר להחליף רק כאשר המלומד
האחרון הקודם נפטר או פורש מתפקידו. מקרה חריג יכול להתקיים רק כאשר מלומד-עיר שמכהן מעל ממחצית מחייו מכריז על
״טיעון של פעם בדור״, אבל זה הליך ארוך ומתיש שלא נכנס אליו כאן.

רק בבחירת הנציג [למועצת הצי](../הצי%20האנושי/02-fleet-council.md) אימצו הקודומא את מנהגי האנושות,
ומקיימים בחירות דמוקרטיות עבור התפקיד פעם בעשור. לרוב מתמודדים על התפקיד בני קודומא ששבו
לכוכבם משירות בצי והתערו קצת במנהגי האנושות והפנימו מעט מן הסלידה האנושית (המוכחשת) מידע ומהכמיהה
האנושית (הגלויה⁠⁠⁠⁠⁠⁠⁠ לכוח.
