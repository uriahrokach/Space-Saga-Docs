# מושבות ״מרחב הצי״

## ללא ייצוג - ללא כח

בין כוכבי הלכת, מחוץ [ל״פרסה״](../מושבות%20הצי/04-the-horseshoe.md), לעיתים במרחק שנות אור מהתחנה הקרובה ולעיתים
ממש מחוץ לחלון, נמצאות מושבות רבות ולא מוכרות. מדובר בתחנות חלל שהוקמו לצורכי מחקר, סחר, התיישבות, ואפילו תחנות
צבאיות של הצי שאוזרחו. את שמותיהן של רובן לא תכירו, ובמרביתן לא תבקרו בכוונה אלא בדרך למקום כלשהו בעל חשיבות גבוהה
יותר. אך הן עדיין שם, הן ו-250 מיליון תושביהם, שפרוסים על פני כל תשעת תתי-הסקטור (וחלקם אף מעט מחוצה להם).

לאורך השנים, דבר לא קשר בין התחנות. מה כבר משותף למכרה נחושת על אסטרואיד סורר כמה ימי טיסה [מאקוואריה](./05-aquaria.md),
ולתחנת ״אפרודיטה״ בתת-סקטור 3 השומם שעשרת-אלפי תושביה עוסקים בעיקר בייצור פאות?

התחנות ניהלו את ענייניהן באוטונומיה הרגילה שהצי מספק לכל תחנה ומוקד התיישבות. אך כשאין כח פוליטי משותף - אין איך לבוא לדבר עם
האחראים שם למעלה. ולא משנה אם מדובר בשלטון נאור או חשוך, דמוקרטי או דיקטטורי, אף שילטון, ובזאת נכללת גם פדרציית הצי האנושי,
לא מפספס הזדמנות לחסוך. לגבות עוד קצת מיסים, להשקיע קצת פחות בתשתיות, להגן בתדירות נמוכה יותר על הגבולות.

## מסמך 2600

בינואר בשנת 2600, אחרי מאות שנים של ירידה בהשקעה בתחנות הרחוקות ממושבות הצי הגדולות, הגיע למשרדי מטה פדרצית הצי מעטפה
חתומה עם מסמכים. לקורא הצעיר שחושב שהיה נהוג לשלוח דברי דואר באופן פיזי בתחילת המאה ה-27, אנפץ את האשליה ואספר שהיה מדובר
במחווה חריגה בנוף.

אך תוכנה של המעטפה היה חריג אף יותר: רשימת דרישות מהנהגת הצי, וביניהם תקציבים גבוהים, חידוש רציפי עגינה והמראה והרחבת בנייה
משמעותית. כנספח צורפו בכתב יד ברור ועל פני גליונות רבים, חתימותיהם של 2600 נציגי תחנות מכל רחבי הצי.

״מסמך 2600״ הקפיץ את הצי כולו על הרגליים, שכן הוא כלל הבטחה שאם הדרישות הללו לא יענו בהתחייבות הצי תוך חודש ימים, יערקו כלל
התחנות מהצי. בין השורות אף נרמזה הצטרפות אפשרית [ל״קונפדרצית-א׳קי״](../פלגים/03-eki-confederation.md) האקוורית.

כפי שאמרה החוקרת האגדית להיסטורית הצי אינגריד אל-פארסי: ״הדבר היקר ביותר עבור אימפריה איננו נשק, או משאבים, או שטחים - אלא
השקט.״ ועל כן, תוך חודש ימים כבר נחתם הסכם מול נציגים מהתחנות. מושבת ״מרחב הצי״, שמאגדת את התחנות שאינן משויכות למושבה קיימת,
הוקמה. נציג מטעם התחנות, שנבחר בבחירות דמוקרטיות פעם בעשר שנים, הצטרף [למועצת הצי](../הצי%20האנושי/02-fleet-council.md).

מלבד הנציגות המשותפת למועצת הצי, אין שלטון מרכזי למושבות מרחב הצי.
