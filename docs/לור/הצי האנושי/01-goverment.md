# שיטת המשטר

## נשיאות צבאית-פדרטיבית

שיטת המשטר בפדרציית הצי האנושי, שהתפתחה לאורך השנים והתייצבה סופית לקראת אמצע תור הזהב, נקראת נשיאות צבאית
פדרטיבית. שני חלקי המונח בצירוף הזה נותן למונח הכולל את משמעותו השלמה:

* **נשיאות צבאית** - נשיא המדינה הוא גם ראש הצבא. ובמילים המוכרות יותר, [אדמירל הצי](./03-fleet-admiral.md)
  (נכון לכתיבת שורות אלה - מלקולם אטלאס) הוא גם נשיא הפדרציה של הצי האנושי וגם המפקד העליון של הצי.
* **פדרציה** - לצי שלטון מרכזי הנבחר באופן דמוקרטי: מועצת הצי, שמקבלת החלטות פדרליות ברמת כלל מושבות הצי. כנציגת
  תושבי כל הפדרציה, המועצה ממנה את הנשיא שעומד גם בראש הצבא.

לשלטון סמכויות מסוימות שחלות על כלל המושבות שתחתיו, בעיקר בתחומי הביטחון, הדיפלומטיה, והזכויות הבסיסיות של
תושביו. ברמה המקומית, לכל מושבה או איגוד מושבות החופש לחוקק, לשפוט, ולנהל את היומיום ברמת אוטונומיה גבוהה, בכפוף
לשלטון הפדרלי המרכזי.

## עקרונות שיטת המשטר

את עקרונות שיטת המשטר של הצי, ניסחה המדינאית סוזאן דה-שאטו. בתמצות, השיטה בנויה על איזון בין שלושה עקרונות:

1. הגנה צבאית על האנושות ובני בריתה כדי להבטיח את הישרדותה.
2. דמוקרטיה כיסוד מכונן של השגשוג והשלום.
3. הבטחת האוטונומיה במושבות לקראת התרחבות אנושית אל קצוות תבל.

העקרונות האלה, על פי דה-שאטו, הם סותרים מטבעם, ולכל אחד מהם תומכים המאמינים בבלעדיות. אך דווקא המאבק ביניהם
הוא שיאפשר לפדרציה להאריך ימים, שכן כך כל עקרון שומר על משקלו השווה במשוואה בטווח הארוך. וכמאמרה של דה-שאטו:

> ״ביטול אחד מהעקרונות - כמוהו גזר דין מוות על האנושות״

*(״שלטון בין הכוכבים״, עמוד 32. הקריאה בספר מומלצת כעונש לתלמידים סוררים).*

## מוסדות הצי

כביטוי לעקרונות השיטה הנשיאות הצבאית-פדטיבית, התעצבו גופים שונים המרכיבים את השלם המאזן. אלה הם מרכיביו:

1. **מועצת הצי** - המועצה הנבחרת של הצי האנושי, שנציגיה נבחרים בכל עשר שנים על ידי תושבי מושבות הצי האנושי.
  המועצה מקבלת החלטות פדרליות ברמת כלל מושבות הצי. כנציגת תושבי כל הפדרציה, לאחר היבחרה ממנה המועצה את
  אדמירל הצי.
2. **המושבות** - ריכוזי אוכלוסין תחת שליטת הצי האנושי. כל מושבה (או איגוד מושבות, כדוגמת הפרסה) מנהלת את
  השלטון שלה באופן עצמאי: בית מחוקקים, בתי משפט, משרדי שלטון ועוד. פעם בעשר שנים, מתקיימות בחירות פדרליות וכל
  מושבה בוחרת את נציגיה במועצת הצי (לא לכל המושבות מספר שווה של נציגים, עוד על כך בהמשך הפרק). כל המושבות
  כפופות להחלטות מועצת הצי, ולפקודות המבצעיות של אדמירל הצי.
3. **אדמירל הצי**- נשיא הפדרציה ומפקד הצבא. בכובעו כנשיא, אדמירל הצי הוא סמל שלטון, ראש המדינה הסמלי, ונציגה
  בועידות דיפלומטיות בין-פלגים (מול החזית הפטריוטית או קונפדרצית א׳קי, לדוגמא). בכובעו כמפקד הצבא,הוא מנהל את מטה
  האדמירלים ועומד בראש הצי האנושי.
4. **משטרת מוסר הצי** - גוף חיצוני שתפקידו לבקר את הצי. נועד לאזן את הכוח הגדול שיש לצי, שחורג מהתפקיד המסורתי
  של צבא במסגרת דמוקרטית.
