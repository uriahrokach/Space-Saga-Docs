# מועצת הצי

## מועצת הצי - המנהיגות הנבחרת

מועצת הצי היא הגוף העומד בראש הפדרציה של הצי האנושי מאז אמצע המאה ה-23, אז הוקמה כמועצה מנהלת המאגדת את מושבות הירח,
מאדים, הקודומא, וכדור הארץ. הרכב המועצה, כוחה, ותפקידה השתנו והתפתחו לאורך שנות האנושות בחלל, אך דבר אחד נותר זהה לאורך כל
שנותיה: תפקיד המועצה הוא לייצג את המושבות ולעצב את פני הפדרציה ואת עתידה.

במסגרת תפקידה כנציגת כלל המושבות ותושביהן, מקבלת המועצה החלטות במגוון תחומים: שיחות דיפלומטיות עם זנים ופלגים אחרים,
אישור יציאה לפעולות מבצעיות חריגות ומימון פרויקטים רוחביים ברמת הפדרציה.

כנציגת תושבי כל הפדרציה, המועצה גם קובעת את זהותו של אדמירל הצי, שכפוף אליה ומייצג אותה כנשיא ומנהיג הפדרציה. המועצה יכולה
לבחור להאריך את כהונתו של אדמריל מכהן בעשר שנים נוספות.

## שיטת הבחירה

מועצת הצי נבחרת פעם ב-10 שנים בבחירות במושבות הצי ברחבי הגלקסיה. כל נציג (ובמקרים מעטים, כמה נציגים) נבחר למועצה במטרה
לייצג את האינטרסים, השאיפות והצרכים של המושבה. אף על פי שבמקור מועצת הצי התכוננה על רקע חזון של שיטת בחירות דמוקרטית
אחידה, בפועל, בכל מושבה השיטה נראית קצת אחרת (ולפעמים, מאוד אחרת. ראו את הפרק הנוגע במושבות הצי, להרחבה).

ככלל, הבחירות נערכות במשך חודש, כדי לאפשר גם לחיילי הצי שנמצאים במסעות ובלחימה להצביע. לאחר שקלול התוצאות, אדמירל
הצי מכריז בתשדיר פומבי על הנציגים של כל מושבה.

שינוי כמות חברי המועצה, שיטת הבחירה והתיקים השונים - דורשים אישור של שמונה מתוך כלל חברי-המועצה, וחתימה של אדמירל הצי.
בעבר ניתן היה לפרק את המועצה בשיטה זהה, אך על פי צו חירום שנחתם בתחילת מלחמת הברקאל השנייה, לא ניתן לפרק מועצה במהלך
כהונתה. זאת, כדי לשמור על יציבות הצי אל מול כוחות המאיימים לפלג אותו.

## נציגי המועצה לפי מושבות

נכון לשנת 2800, מועצת הצי כוללת אחד-עשר חברי-מועצה, המכונים גם ״נציגים״. כמויות הנציגים לא מעידות על כמות דמוגרפית של אזרחים,
אלא קשורות בתהליכים פוליטיים שנתנו למושבה אחת לצבור כוח אל מול מושבות אחרות. מאדים ומושבה 18, לדוגמא, הן מושבות חזקות שיכלו
לדרוש יותר מנציג אחד (כך גם מושבות הירח בעבר, להן היו 3 נציגים במועצה לפני הפילוג האנושי). לאקוואריה יש שני נציגים כחלק מהסכם
ההצטרפות לפדרציה והתנאים הרגישים שהיו להצטרפות זו.

אלה הם נציגי המועצה לפי מושבות:

* [מאדים](../מושבות%20הצי/01-mars.md) - שלושה נציגים
* [מושבה 18](../מושבות%20הצי/02-colony-18.md) - שני נציגים
* [אקוואריה](../מושבות%20הצי/05-aquaria.md) - שני נציגים
* [ירחי שבתאי (טיטאן ואנסלדוס)](../מושבות%20הצי/03-saturn-moons.md) - נציג אחד
* [שה-דן-באך](../מושבות%20הצי/06-sha-den-bach.md) - נציג אחד
* [הפרסה](../מושבות%20הצי/04-the-horseshoe.md) - נציג אחד
* [מרחב הצי](../מושבות%20הצי/07-fleet-space-colonies.md) - נציג אחד
