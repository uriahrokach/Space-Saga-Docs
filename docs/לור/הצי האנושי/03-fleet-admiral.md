# אדמירל הצי

## נשיא שהוא גם מפקד

כשמסתכלים בספרי ההיסטוריה של האנושות, הצירוף של מנהיג צבאי ומנהיג המדינה או האימפריה, מלווים בדרך כלל בניחוח אוטוקרטי
ובטעמים של דיכוי ואלימות. אך לא כזה הוא אדמירל הצי. השתלשלות האירועים ברורה: ההכרח לצאת לחקור את החלל במהירות דרש מנהיגות
צבאית. למזלנו, אחרי ההכרח הגיע גם השכל, שבחר לרסן ולאזן את המנהיג.

שנים ספורות לאחר הקמת פדרציית הצי, הופקעו מאדמירל הצי מרבית סמכויותיו הניהוליות על מושבות האנושות בחלל, ואלה הועברו בחלקן
למושבות עצמן ובחלקן למועצת הצי. לאדמירל נותר תפקיד ניהול הצי, כמובן, אך גם תפקיד המנהיג הסמלי: הדמות שילדי הגן נוקבים בשמה
כאשר שואלים אותם מי עומד בראש הצי.

אין לזלזל בחשיבות הדבר, ולצמצם את תפקיד האדמריל לתפקיד צבאי בלבד. לא בכדי מונה מלקולם אטלס לתפקיד: מועצת הצי רצתה
שכשהאדם הממוצע בצי יחשוב על שלטונו, הוא יראה בדמיונו את הלוחם האגדי שהציל את מערכת השמש ואת הפדרציה כולה בקרב
קסיופיאה, ולא חבורת פקידים אפרוריים ואינטרסנטיים. אינני אומר זאת בביקורת, חס וחלילה (טוב, אולי קצת). אנשים צריכים סמלים. בלי סמל
חזק, קשה לשמור על אחדות, קשה להוביל חזון, וקשה אף יותר לשמור על שקט בזמן שמניעים את גלגלי הבירוקרטיה (הידועים לשמצה, אך
הכרחיים לקיומה של פדרציה גדולה).

## סמכויות האדמירל ומגבלותיו

לאדמירל הצי סמכויות רבות, כלומר, החלטות שהוא יכול לממש ולהוביל. אלה כוללות:

* פיקוד על הצי האנושי ומטה האדמירלים: קבלת החלטות צבאיות בנוגע לפריסת כוחות, רפורמות צבאיות, פיתוחים וסדרי עדיפות.
* שינוי חלוקת תקציב הצי האנושי.
* ניהול אסטרטגי של מלחמות, וניהול טקטי של קרבות ומבצעים שונים.

לצד הסמכויות, חלות על האדמירל גם מגבלות רבות, שנועדו לרסן את כוחו ולאזן אותן עם מועצת הצי (ובהתאם לכך, עם רצון העם). הפעולות
הבאות דורשות אישור של מועצת הצי:

* הכרזת מלחמה, חתימת הסכמי שלום וקביעת הפסקת-אש.
* שינוי תקציב הצי.
* מינוי אדמירלים.

## אדמירל הצי הנוכחי - מלקולם אטלס

אדמירל הצי מלקולם אטלאס נולד במחוז 1 במושבת [מאדים](../מושבות%20הצי/01-mars.md) בשנת 2744 למקאני והסטיה אטלאס, שני טכנאי
מנועים בצי האנושי. מלקולם והוריו היגרו בגיל צעיר למושבה 18, שם עבד מגיל צעיר לצד הוריו במערך הטכני של ספינות הצי, עד
שקצין שהיה מוצב במקום, תת-אדמירל ג'רמי אבו-סנה (שלימים יהפוך לאדמירל הצי בעצמו), שם לב לפוטנציאל בנער ולקח אותו תחת
חסותו, תחילה כשולית תחזוקה ואז כחיל בצוות המבצעי מוצמצם שלו.

באפריל 2767 סיים מלקולם את הכשרתו בבית ספר לקציני חלל בבסיס ליברטי במאדים, ומיד הוטס לשורות הקדמיות בחזית מול
[הברקאל](../היסטוריה/03-brakkal-wars.md#מלחמת-הברקאל-הראשונה---2731-2777). לאורך המלחמה התקדם במהירות בדרגות. בשנת
2775 מונה לתת-האדמירל האחראי על [תחנה 18](../מושבות%20הצי/02-colony-18.md), ובשנת 2782 קודם לדרגת אדמירל וכיהן כאדמירל
המבצעים המיוחדים. בשנת 2785 פיקד על ״טייסת הבלימה״, הכח שהדף במאמץ אחרון את כוחות הברקאל בקרב קסיאופיאה, והטה את
כף המלחמה לטובת האנושות. על תפקידו בקרב זה זכה באות השביט, העיטור הגבוה ביותר בצי האנושי.

לאחר הקרב מונה להיות אדמירל השלום. בשנת 2790, לאחר הבחירות למועצת הצי, קיבל את מינויו האחרון - אדמירל הצי, ומפקדו ה-81
של הצי האנושי.

## אדמירלים במאה השנים האחרונות

* 2700 - 2710 - ליצקי בירקוט
* 2710 - 2720 - אורסוס בורוכייב
* 2720 - 2730 - עומאר בירד
* 2730 - 2740 - יובו לוריין
* 2740 - 2750 - סאפייר שטרנהל
* 2750 - 2760 - קא-רי-באך
* 2760 - 2766 - פורסטין ר. בינובאץ׳
* 2766 - 2768 - היקארי סן-אנג'לו
* 2768 - 2773 - שאקיר קש
* 2773 - 2773 - בבה נאגו
* 2773 - 2777 - ליברטי מונשיף
* 2777 - 2780 - גאורגיה קוך
* 2780 - 2790 - ג׳רמי אבו-סנה
* 2790 - היום - מלקולם אטלס
