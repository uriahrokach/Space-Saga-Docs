# מטה האדמירלים

## מטה האדמירלים - מטה המפקדה הכללית של הצי

מטה האדמירלים הוא המפקדה העליונה של הצי האנושי, ובראשו אדמירל הצי. תפקיד המטה הוא לסייע לאדמירל הצי לפקד על כוחות
הצי האנושי ולשלוט עליהם ביעילות, כדי שיוכל למלא את משימותיו.

במשך רוב שנות קיומו של הצי, מטה האדמרילים היה ממוקם במושבת לונאר. מאז הפילוג האנושי, העתיק מטה האדמירלים את מקום
פעילותו למאדים. הרביולי הטוב ביותר בגלקסיה מוגש בקפיטריה בקומה השנייה.

## אדמירלי סקטור

קיימים כמה סוגי אדמירלים. הסוג הראשון - אדמירלי סקטורים, שמפקדים על תתי-הסקטורים והסקטורים השונים בשליטת הצי.
האדמירלים לא ״שולטים״ במושבות שבשטחם, אלא מפקדים על כוחות הצי שנמצאים באזור, מבצעים משימות, ושומרים על הסדר.

לרוב, אדמירלים משרתים בתפקידיהם חמש שנים, ועם הארכה יכולים לשרת עד שבע שנים. מינוי אדמירלים נעשה על ידי אדמירל הצי,
ודורש אישור של מועצת הצי.

* **אדמירל תת-סקטור אפסילון 1** - בעבר, היה תת-הסקטור שבו היה [כוכב הפלאקור](../מושבות%20הצי/08-former-colonies.md#_1).
  היום מתעסקים בו בעיקר בשמירה על אוכלוסיית הפליטים המועטת שנשארה באזור ומאבק בכנופיות שמתנכלות להם.
* **אדמירל תת-סקטור אפסילון 2** - תת-הסקטור השני בחשיבותו בצי: כולל בתוכו את מושבה 18 ואת כוכב קודומא.
* **אדמירל תת-סקטור אפסילון 3** - תת-הסקטור המשמים בגלקסיה. אני נשבע בכל היקר לי - לא קרה שם כלום מאז שגילו אותו. תפקיד
  האדמירלות הכי פחות נחשק בצי.
* **אדמירל תת-סקטור אפסילון 4** - תת-סקטור שמכיל רבע ממושבת [הפרסה](../מושבות%20הצי/02-colony-18.md).
* **אדמירל תת-סקטור אפסילון 5** - אדמירל הסקטור החשוב ביותר מבין כולם: בשטחו נמצאת מערכת ״סול״, ובליבה
  [מאדים](../מושבות%20הצי/01-mars.md). מושבות רבות נוספות נמצאות בתת-הסקטור, ביניהן תחנות חלל גדולות כמו גם המושבות על
  ירחיו של שבתאי [טיטאן ואנסלדוס](../מושבות%20הצי/03-saturn-moons.md).
* **אדמירל תת-סקטור אפסילון 6** - תת-הסקטור שבתחומו עובר כוכבם של [הלודו](../זנים/קסנו-ויטה/04-ludo.md), ראמה-לודון,
  אחד ממרכיבי קונפדרצית א׳קי. אדמירל זה עוסק רבות בתיאום עם הלודו כדי לשמור על השלווה בתחנות הצי בזמן שהכוכב שלהם
  עובר בתת-הסקטור.
* **אדמירל תת-סקטור אפסילון 7** - תת-הסקטור המאכלס כמעט חצי מהפרסה, צביר מושבות החלל הגדול ביותר בצי. לא נכתוב כאן על
  השמועות הרבות על כך שהמשרה באה בדרך כלל יד ביד עם משרה נחשקת לאחר השחרור בסקטור הפרטי בתחומי כריית המינרלים.
  אבל לא לא-נכתוב את זה.
* **אדמירל תת-סקטור אפסילון 8** - תת-סקטור בו נמצא כוכב [אקוואריה](../מושבות%20הצי/05-aquaria.md), כולל בנוסף גם רבע
  מהפרסה. תת-סקטור מאוד נפיץ מבחינה בטחונית, בשל החיכוך המתמיד עם צי [הקונפדרציה](../פלגים/03-eki-confederation.md).
* **אדמירל תת-סקטור אפסילון 9** - תת-הסקטור שנמצא ברובו בשליטת הקונפדרציה. הצי נמצא שם בעיקר בשמירה על הגבול עם
  תת-סקטור 8.
* **אדמירל סקטור דלתא** - האדמירל היחיד שמפקד על סקטור שלם. סקטור דלתא היה עד לאחרונה מקום מושבם של הברקאל, ובעבר
  כלל גם את [מושבה 404](../מושבות%20הצי/08-former-colonies.md#404).
* **אדמירל עומק החלל**- האדמירל שאחראי על תפעול הלחימה בשטחים שמחוץ לסקטורים אפסילון ודלתא. הוא לא מפקד על
  הסקטורים ואין לו כוחות שמפטרלים בהם, אך הוא אחראי על מיפוי האזור ותיאום מבצעים מיוחדים שמתקיימים בו.

## אדמירלי ענף

הסוג השני של האדמירלים הוא אדמירלי ענף. אדמירלים אלה לא אחראיים על תת-סקטור מרחבי, אלא על תחומים רוחביים, ופועלים מול
עמיתיהם המרחביים בתחומם.

* **אדמירל השלום** - אחד משני סגני האדמירל של אדמירל הצי. מנהל את הקשר הדיפלומטי של הצי עם אימפריות וארגונים אחרים
  ברחבי הגלקסיה, כמו גם עם מנהיגי הזנים והארגונים המוטמעים באימפריה.
* **אדמירל השגשוג** - אחד משני סגני האדמירל של אדמירל הצי. מנהל את קופת הצי האנושי. מתאם את תקציבי האדמירלים השונים ואת
  שינוע האספקה, התחמושת ושאר המשאבים בין תחנות ומושבות הצי.
* **אדמירל הכשירות** - אחראי על קורסים, הכשרות, אימונים ושמירת כשירות ברחבי הצי. תחתיו, בין השאר, כל בתי הספר של הצי, כולל
  מגדלור ההכשרה בו חונכו כל מפקדי הצי לדורותיו - האקדמיה לפיקוד וקצונה של הצי האנושי בבסיס ליברטי במאדים.
* **אדמירל מורשת הצי**- אחראי על התקשורת, התרבות, הבידור, האמנות בצי (ואפילו, תאמינו או לא, על ההוצאה לאור של מסמך זה).
* **אדמירל הקולוניזציה** - תפקיד שמאוייש רק כאשר נדרשת קולוניזציה של מערכת שמש / כוכב חדש. אחראי על סקירת השטח, תיאום
  עם גורמים מקומיים, קליטת גופי תעשייה ומסחר והכנה להתיישבות.
* **אדמירל מערכות החיים** - אחראי על התשתיות, מערכת הבריאות, התזונה, אספקת החמצן, הביוב, והחקלאות ברחבי הצי. מנהל את
  תחום הרפואה, מתמודד עם מגפות וסכנות ביולוגיות אחרות.
* **אדמירל המחקר** - אחראי על שימור ושיתוף הידע ברחבי הצי. במסגרת כך, אחראי על כלל המעבדות והאקדמיות הצבאיות. אחראי
  גם על פיתוח טכנולוגיות, מערכות הגנה ונשקים.
* **אדמירל השלישות** - אחראי על משאבי האנוש (וזנים אחרים) של הצי. אחראי על מיצוי, פיתוח וטיפוח מצבת הצי.
* **אדמירל המודיעין** - קצין המודיעין הבכיר של הצי. אחראי על ריגול בשטחי אויב והשגת מידע מהימן שייתן לצי יד עליונה בקרב.
* **אדמירל מבצעים מיוחדים** - מפקד על מערך הפעולות הצבאיות הממוקדות של הצי.
