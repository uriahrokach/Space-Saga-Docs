# מפלגות פופולריות במושבות הצי

## אחדות הזנים XU

מפלגת אחדות הזנים (Xenos United - XU) היא איחוד של כמה מפלגות בעלות נטייה ליברלית פרו-זנית. המפלגה הפכה לפופולרית
ביותר ברחבי הצי לאחר הפילוג האנושי, תחילה במושבת [מאדים](../מושבות%20הצי/01-mars.md) ולאחר מכן במושבות רבות אחרות.
כיום, במרבית המושבות שולטת קואליציה בהובלת מפלגת אחדות הזנים, ונציגי מועצת צי ואדמירלים רבים מזוהים איתה.

## צדק פועלי החלל JWS

מפלגת צדק לפועלי החלל (Justice for the Workers of Space) היא מפלגה שהיא תוצר של ברית פוליטית בין פועלים ותעשיינים
ברחבי הגלקסיה (ומזוהה עם [הקונגלומרט השמימי](../פלגים/02-celestial-congolomerate.md)). המפלגה שולטת באופן מוחלט
[בפרסה](../מושבות%20הצי/04-the-horseshoe.md), שם יש לה רוב קואליציוני לבדה, אך מרבית הקואליציות ברחבי המושבות
מסתמכות גם על נציגי המפלגה.

## פאטריה PPH

מפלגת פאטריה, או בשמה המלא - ״המפלגה הפטריוטית למען האנושות״ (Patriotic Party for Humanity). המפלגה חרטה על
דגלה בראשית דרכה את החשדנות מפני החוצנים התנגדות לשילוב של זנים זרים במושבות הפדרציה ובצי. לאורך השנים הייתה
חזקה מאוד [במושבות הירח](../מושבות%20הצי/08-former-colonies.md#_1), ומתוך הפלג הקיצוני שלה (יש שיגידו, המרכזי
שלה) יצאו המורדים שהובילו לפילוג האנושי בשנת 2777. במשך כמה שנים הוצאה מחוץ לחוק, אך עם הקמת הברית המשולשת
חזרה למשחק הפוליטי. מאז פרוץ מלחמת הברקאל השלישית, עולה הפופולריות שלה בסקרים.

## מנג׳ושרי M

מפלגת מנג׳ושרי (Manjushri) היא מפלגה שאספה סביבה קואליציה מפתיעה של אנשי מדע ואנשי הדת הבודהו-כריסטית, הדת
הפופולרית בצי האנושי (כ-42%, נכון לשנת 2799). שיתוף הפעלה בין שני הגורמים האלה נשען על שני העקרונות שהם מסכימים
עליהם: החופש להאמין, והחופש לחקור. מפלגה עם תדמית רציונליסטית, ותקציבי עתק בפרסום (אתן לקורא הנבון לנחש מי מכל
צד מביא מה). נמצאת בקואליציות במאדים [ובמושבה 18](../מושבות%20הצי/02-colony-18.md), ופחות פופולרית בשאר המושבות.

## המים החופשיים WOL

מפלגת המים החופשיים (Waters of Liberty) היא המפלגה השלטת במושבת [אקוואריה](../מושבות%20הצי/05-aquaria.md), ובראשה
עומד סלאשן נסקאי האקווארי. לאורך השנים, עם ההגירה האקווארית למושבות הצי, התפתחו סניפים מקומיים של המפלגה, שמרבה
להשתתף בקואליציות ודואגת באופן סקטוריאלי לאינטרסים של המהגרים האקוואריים, אף על פי שהיא זוכה גם פעמים רבות לתמיכה
מזנים אחרים בשל הדגש על חירות הפרט וחוסר-התערבות מושבתית בכלכלה.

## צמיחת מושבותינו GC

מפלגת צמיחת מושבותינו (Growth of our Colonies) דוגלת בעצירת ההתרחבות האנושית אל שאר הגלקסיה לסקטורים
לא-מיושבים, וניתוב המשאבים של הצי לשגשוגן של המושבות הקיימות. המפלגה פופולרית בעיקר במושבות
[מרחב הצי](../מושבות%20הצי/07-fleet-space-colonies.md) [וירחי שבתאי](../מושבות%20הצי/03-saturn-moons.md).

## הניאו-אנרכיסטים NA

מפלגת הניאו-אנרכיסטים (Neo-Anarchists) היא מפלגה שולית יחסית, שצברה פופולריות בבחירות הקודמות רק כהצבעת
מחאה של כמה מאות אלפים כנגד מפלגות ממסדיות. מצע המפלגה דורש מתן אוטונומיה גבוהה יותר למושבות הצי, ולקהילות
הרבות שבהן. נמצאות באופוזיציה בכל אחת מהמושבות.

## המפלגה למען הפלאקור PF

המפלגה למען הפלאקור (Party for the Falakor) היא מפלגה חדשה שהוקמה בשנים האחרונות לאחר חורבן מערכת השמש
של [הפלאקור](../מושבות%20הצי/08-former-colonies.md#_3) ומשבר הפליטים. בעבר הייתה חלק ממטריית-הגג של מפלגת
אחדות הזנים, אך פרשה ממנה כדי להפעיל כח פוליטי מבחוץ ולדאוג לאינטרסים של הפלאקור. צוברת תאוצה בעיקר
במושבה 18 ובפרסה, לשם הגיעו מרבית הפליטים.⁠⁠
