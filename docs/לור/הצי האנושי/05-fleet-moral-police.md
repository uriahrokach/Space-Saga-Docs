
# משטרת מוסר הצי

## משטרת מוסר הצי - האצבע שעל דופק האחדות

משטרת מוסר הצי היא גוף חשאי של סוכנים האמון על בקרה של הצי האנושי. השירות נוקט בפיקוח נסתר וגלוי על נאמנות הפיקוד הזוטר
והבכיר לערכי הפדרציה ולפיקוד המרכזי של הצי. השירות חיצוני לארגון הצבאי, וכפוף למועצת הצי ולא לאדמירל.

לארגון היו לאורך רוב שנותיו שני אגפים מרכזיים, המכונים גם שתי "הכנפיים" שלו: **כנף הצל**, האגף שמפעיל סוכנים חשאיים המוטמעים
בתוך כוחות הצי, **וכנף האור**, אגף החוקרים שמתחקרים אירועים חריגים, צוותים וקצינים חשודים.

אל הכנפיים התווסף בשנת 2778 גם **"הפטיש"⁠⁠⁠⁠⁠⁠⁠**: בית המשפט של הצי שהועבר מרשות הצי לידי משטרת המוסר בעקבות
[הפילוג האנושי](../פלגים/01-terran-patriotic-front.md#שורש-המחלוקת---האנושות-והחוצנים).

## כנף הצל - סוכנים חשאיים

כל חייל בצי האנושי פוגש במהלך שירותו סוכן של כנף הצל - רק שהוא לא יודע שהוא פגש אותו. זה יכול האפסנאי בתחנת החלל, מפקד
המבצע בו הוא נלחם, או אפילו חבר הצוות שישן מעליו במיטת הקומותיים בבסיס ליברטי. הסוכנים מיומנים ויודעים להיטמע, לפעמים במשך
שנים, בתחנות חלל, במושבות ובצוותי חלליות, מבלי שיעלו עליהם.

תפקידם של סוכני כנף הצל היא בראש ובראשונה לזהות סימנים למזימות כנגד אחדות הצי. עליהם לזהות ניצוצות של אי-שקט ופלגנות
ולגדוע אותם באיבם, בין אם מדובר בתחנת סיור נידחת שמתחילה לפתח רעיונות יצירתיים למרוד בצי, ובין אם סוכנים של החזית שהסתננו
אל צוות חללית ומנסים לגרום להם לבצע משימות עבור מנהיגתם.

בחשיבות משנית, סוכני כנף הצל גם חושפים צרות אחרות שהם נתקלים בהם: שחיתויות, גניבות, ואפילו חיילים שלא מתייצבים לשמירה
במשך זמן ממושך מידי. אך מניעת ההפיכה היא תמיד בראש מעייניהם.

## כנף האור - חוקרים

אם יש דבר אחד יותר מפחיד מלאכול פלפל ולגלות אחרי הביס הראשון שהפלפל הזה גדל בשדות האפר של ראמה-לודון, זה להיקלע לחדר
חקירות עם אחד מחוקרי כנף האור של משטרת מוסר הצי. אלה חוקרים שעברו הכשרה ארוכת שנים בדליית מידע, שכנוע, ואיום. הם רשאים
לבקר בכל מקום בצי מתי שרק ירצו, בהצגת תעודה בלבד.

בחלק הרגוע יותר של היום שלהם, מסתובבים החוקרים בין ספינות ותחנות הצי ועורכים בדיקות שגרתיות, ראיונות עם קצינים וחיילים,
ומצטרפים לפעמים אפילו לטיסות מבצעיות. בחלק הפחות רגוע של היום, הם מבלים עם חשודים בפשעים קלים כחמורים, וחוקרים אותם עד
שהם מגלים את מה שהם צריכים.

לאורך השנים, ובעיקר בתקופת החקירות אחרי הפילוג האנושי, נמתחה ביקורת קשה על שיטות החקירה הלא קונבנציונאליות של החוקרים.
שלא תבינו לא נכון: החוקרים מחוייבים לעמוד בסטנדרט גבוה ביותר כשהם חוקרים אפילו את הנאלחים שבנבלים, ולדווח על כל אמצעי כח
שהופעלו כנגדם בחקירות. הבעיה היא שהם לא התחייבו לדווח אמת.

## הפטיש - בית המשפט של הצי

בית המשפט של הצי האנושי, המכונה גם ״הפטיש״, הוא בית המשפט שאליו מגיעות סוגיות הנוגעות לכשלים מבצעיים, עבירות פליליות של
חיילים, ומעל הכל - בגידה בצי. לא מדובר בבית משפט שמחליף את בתי המשפט שבכל מושבה; רק חיילי וקציני הצי יכולים להישפט בפטיש.

עד הפילוג האנושי, העניינים היו מתנהלים כך: משטרת מוסר הצי, באמצעות סוכניה הסמויים וחוקריה הגלויים, הייתה מגלה חשד בנוגע
לחייל, קצין, או צוות ספינה בצי. את החשדות האלה, יחד עם תיק חקירה וראיות, היא הייתה מגישה למשרדו של אדמירל המשפט של הצי,
שהיה מחויב לפתוח במשפט מול אותם חשודים. אי אפשר לטעון שלא היו שחיתויות לאורך הדרך, אך בזכות היושרה של אדמירלי המשפט
לאורך השנים, השיטה פעלה בהצלחה יחסית.

אולם לאחר הפילוג האנושי, הנהגות המושבות חששו ממרידות דומות. חשש זה התעורר גם בקרב מועצת הצי, שהחליטה לבטל את אגף
המשפטים בצי האנושי, ולהעביר את הסמכות השיפוטית של הצי על חייליו למשטרת מוסר הצי.

אפשר לטעון שמדובר היה בצעד הכרחי: בשורה תחתונה, הצי לא הצליח למנוע הפיכה חסרת-תקדים במושבות הירח, או אפילו לחזות
אותה מראש. מעבר לכך, התומכים טענו שקצינים בכירים שהיו מעורבים בתכנון ההפיכה נחקרו על ידי משטרת מוסר הצי מבעוד מועד, אך
נשפטו בחיפזון וקיבלו עונשים קלים שאיפשרו להם להמשיך לשרת בצי.

עם זאת, חשוב לומר שהפיכת הזרוע החוקרת והזרוע השופטת לזרוע אחת, מהווה סכנה אנושה להומאניות ולדמוקרטיה שהן בבסיס הקיום
של הפדרציה של הצי האנושי. בעשרים השנים האחרונות, ניתן לראות בבירור את החשש בקרב חיילי וקציני הצי מפני רדיפה של משטרת
המוסר.

כל שנותר לקוות, הוא שליבם של אנשי משטרת המוסר יוביל אותם לקחת את תפקידם בכובד ראש ולפעול באחריות ובזהירות. ושחזירים
יעופו ממאדים לאקוואריה.
