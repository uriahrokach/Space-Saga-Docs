# לודו

![human](assets/ludo.jpg){ align=left width="300"}

**שמות וכינויים:** לודו (Ludu).

**כוכב מקור:** ראמה-לודין (Rama-Ludin)

**אוכלוסייה (בקירוב):** 900 מיליון

**ריכוזי אוכלוסין:** ראמה-לודין, תת-סקטורים אפסילון 6 ואפסילון 9.

**שנת מפגש עם האנושות:** 2370

## תיאור פיזיולוגי

הומנואידים בעלי עור אפור כאפר. על פניהם וגפיהם של הלודו רכסים הדומים לסדקי סלעים, ששימשו אבולוציונית את
אבות אבותיהם להסתוות בכוכב. ללודו גבות עבות וארוכות יותר מלהומו-ספייאנס, שככל הנראה נועדו להגן על עניהם
מפני קרינה.

## מאפיינים תרבותיים

כאשר מתפתח זן על כוכב לכת תועה שנע בין מערכות שמש, שהטמפרטורה בו משתנה בעשרות מעלות כל כמה שנים,
שכמעט לא צומח בו ירק או חי בו טרף, ניתן להניח שהאנשים של הכוכב הזה יהיו עשויים מחומר מיוחד. ואכן, כוכב הלכת
ראמה-לודין חישל ועיצב באופן ניכר את תרבותם של הזן השלט בו.

התנאים הקשים יצרו תרבות של זן שמוכן להתמודד עם כל אתגר. המילים ״קשה״, ״אי-אפשר״, ואפילו ״לא״, אינן קיימות
בלקסיקון של שפתם של הלודו. הלודו מאמינים שהכוכב שלהם, ראמה-לודין, הוא אל שמטיס את מאמיניו אל גן-העדן,
ושכל קושי שיתקלו בו בדרך הוא עוד שלב שהם צריכים לעבור בדרך לגאולה.

אך המוכנות הלודואית להתמודד עם תנאים קשים מאוד, לא הפכה אותם לזן סגפן שחוסך במשאביו ומפחד להשקיע
בקדמה. הכבידה הנמוכה בכוכבם, יחד עם יכולת גופם להתמודד עם תנאים טמפרטורה וקרינה קיצוניים, אפשרו להם
להקדים את האנושות בכמה מאות שנים בחקר החלל - ובחציבת המשאבים שלו. כאשר לפני כמה מאות שנים עבר
הכוכב סמוך למערכת השמש של האקווארי, הפכו הלודו לזן הראשון (הידוע) בסקטור אפסילון שסחר עם זן אחר.
כיום, להיות סוחר ידוע היא המעלה הגדולה ביותר בקרב בני הלודו.

## מתן שמות

עד לגיל בגרות, ללודו אין שמות, והם מכונים רק כילדיהם של הוריהם (באופן ספצפי, ההורה הנחשב ביותר מבחינה
חברתית). בהגעה לגיל 23, הם ננטשים מאחורי כוכב האם בגשושית קטנה, עם הוראה לחזור רק לאחר שעשו את
עסקתם הראשונה. המסע הזה לוקח לרוב חודשים ספורים, ועלול לפעמים גם להתארך לשנה או שנתיים. בסופו,
חוזרים הצעיר או הצעירה, וזוכים בשם-הבוגר שלהם: שם הסחורה הראשונה שמכרו. השם מתווסף לשם ההורה.

לכן, שם בני ובנות הלודו מורכב משם הסחורה (לעיתים בשפות המדוברות ברחבי הגלקסיה, ולעיתים בשפתם),
מילת החיבור ״דיר״ (Dir) שמשמעותה ״הצאצא/ית של״ בשפה הלודו, ושם ההורה בעל היוקרה הגדולה יותר מבין
זוג ההורים.

מבחינה לינגוויסטית, בשמות עצם רבים בשפת הלודו (ובשל כך, בשמותיהם) רווחות האותיות ק׳, ח׳, ז׳, ו-פ׳ (f).
דוגמאות לשמות סטנדרטיים של הלודו: קז׳יק דיר-חאן, ז׳חאק דיר-פאפו, פאחי דיר-ז׳יז׳יקו. לעיתים, השמות יערבו
את שמות הסחורות בשפה המדוברת, וניתן אפילו למצוא בני ובנות לודו בשמות כמו סטון דיר-גולד ודיימונד
דיר-אירידיום. פעם, בספינת סחר שעצרתי בה בדרך למושבה 18, עצרתי לקנות קפה טוב אצל סוחר מבני הלודו
בשם נקניקיות דיר-ז׳אד. לא שאלתי שאלות מיותרות.

## קשר לצי האנושי

בסוף [מלחמת האקווארי](../../היסטוריה/02-golden-age-of-space.md#האקווארי---מפגש-מלחמת-אזרחים-פילוג-והברית-הנגדית),
כרתו הלודו ברית עם האקווארים הנאמנים לבית המלוכה האקווארי והקימו את
[קונפדרצית א׳קי](../../פלגים/03-eki-confederation.md). אך בניגוד לאותם אקווארים, הלודו לא נמנעים לחלוטין ממפגש
עם בני האדם ועם הצי האנושי, ומוכנים לסחור עימם. במקרים נדירים מאוד, ניתן אפילו להיתקל באחד מבני הלודו שעזב
לחלוטין את בני זנו והצטרף לשרת בצי האנושי, אך אלה סיפורים מיוחדים במינם.

## תכונות גנטיות ייחודיות

הלודו יכולים לשרוד בתנאי אקלים קשים ביותר, להיחשף לקרינה ברמות גבוהות, ולהתמודד עם טמפרטורות
קיצוניות של חום וקור.
