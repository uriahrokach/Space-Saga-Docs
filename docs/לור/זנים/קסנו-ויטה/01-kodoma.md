
# הקודומא

![kodoma](assets/kodoma.jpg){ align=left width="300"}

**שמות וכינויים:** קודומא (Kodoma שם אנושי מיפנית, משמעות: רוחות היער). מכונים גם על ידי זנים אחרים בשמות
אנשי-עץ ואנשי-הפרחים. לקודומא אין שם בשפתם לבני עמם, רק לכוכב שלהם.

**כוכב מקור:** [שה-דן-באך](../../מושבות%20הצי/06-sha-den-bach.md) (Sha-Den-Bach, בשפתם של הקודומא - ״כל העלים יחדיו״).

**אוכלוסייה (בקירוב):** 200 מיליון.

**ריכוזי אוכלוסין:**⁠⁠⁠⁠⁠⁠⁠ שה-דן-באך, [מושבה 18](../../מושבות%20הצי/02-colony-18.md).

**שנת מפגש עם האנושות:** 2201

## תיאור פיזיולוגי

עורם של הקודומא נראה כקליפת עץ (ובעל מרכיבים גנטיים דומים), ממנו מבצבצים מגוון פרחים, פטריות, עלים וטחבים -
בהתאם לתת-המשפחה ממנה הם מגיעים. שיערם נראה לרוב כדשא ירוק-שחור, אך גם לפעמים דומה לפלומת סביונים
לבנה או לסבך גפנים מטפסים.

## מאפיינים תרבותיים

אם יהיה צורך לאפיין את הקודומא במרכיב אישיותי בולט, הרי זו הסקרנות: אין קודומא שלא ישתוקק ללמוד פרט מידע
חדש או לצלול לתוך קובץ עם תחקיר על תופעה גלקטית חדשה. זהו תוצר תרבותי של מציאות אקלימית: ריבוי זני
הצמחים, והתפתחות אבולוציונית מהירה של הפאונה ביחס לכדור הארץ, דרשו מהקודומא להתבונן תמיד על סביבתם
ולשים לב לכל שינוי ופרט. זן של אוכמניות שהיום נחשב טעים וראוי למאכל, יכול בתוך שלושים-ארבעים שנה
להפוך לצמח רעיל.

אך אין הם ממהרים ״לבלוע״ את המידע: אריכות הימים של הקודומא (קודומאי ממוצע חי בין 200-300 שנים) הפכה את
הלמדנות הקודומאית לכזו שמביאה איתה בדרך כלל גם שקילות דעת ולקיחת הדברים בכובד-ראש. יהיה קשה למצוא
פרט מזן הקודומא שיפעל בפזיזות, או ייכנס לעימות שאפשר לפתור ולהתגמש בו.

למתמטיקה מקום מרכזי מאוד לא רק במדע הקודומאי, אלא גם בתרבות. לא נדיר למצוא משוררים קודומאים מקריאים
משוואות מתמטיות מסובכות באירועי תרבות, או לראות ייצוגים מורכבים של גראפים מוצגים כאומנות במוזיאונים.

בנוגע לדתות הקודומאיות, ידוע לנו מעט מאוד, אף על פי שמדובר בזן הראשון שהאנושות פגשה בחלל. הקודומא
שומרים בקנאות על סודיות דתם ומקומותיהם הקדושים. עד היום, ישנם אזורים בכוכב האם שלהם, אליהם לא ניתן
להיכנס אם אינך קודומאי.

## מתן שמות

לכל קודומאי יש שלושה שמות: השם הפרטי, השם של תת-המשפחה הזנית ממנה הוא מגיע, והשם של אימו. שלוש
השמות מחוברים במקף. בטקסים קודומאים נהוג לדקלם את שמות אילן-היוחסין של המשפחה שהולך אחורה עד
לאם הראשונה של תת-המשפחה (דבר שיכול לקחת שעות ארוכות). לדוגמא: גור-דאך-רוש, רוש-דאך-מיק, מיק-
דאך-סונו, וכן הלאה. ברוב המקרים, כל אחד מהשמות מורכב מהברה אחת בלבד, אך ישנם חריגים. דוגמא לשמות
קודומא: גי-נק-שאק, בור-מאן-הוך, שים-קו-ספאק.

## קשר לצי האנושי

הקודומא היו הזן הראשון שהצטרף לשורות הצי האנושי, ובואם בישר על שילוב טכנולוגיה ארלניאנית חדשה: מחולל-
הכבידה, שהוביל להקמת מושבה 18 והפעלת כוח-כבידה בכל תחנות ומושבות הצי. מרבית הקודומא נמצאים בכוכב
האם שלהם שהוא חלק מהפדרציה, ובמושבה 18 הסמוכה שהוקמה כשיתוף הפעולה הראשון בין הזנים. ניתן למצוא
קודומאים משרתים בצי, אך רובם מעדיפים לעבוד במחקר, בתעשייה, ובאקדמיה. שיתופי פעולה אקדמיים בין הקודומא
לאנושות הניבו לאורך ההיסטוריה עשרות פיתוחים, בעיקר בתחומי הרפואה, הנדסת המזון, והחקלאות.

## תכונות גנטיות ייחודיות

הקודומא אמנם אוכלים ושותים כבני אדם, אך באפשרותם להימנע מכך ולהסתפק בהפקת אנרגיה מפוטו-סינטזיה
וספיגת הלחות מהאוויר (בהעידר שמש ולחות טבעית, קיימים מכשירים ניידים ייעודיים לכך). הקודומא יכולים לחבר
ייחורים של צמחים לגופם; אם זן הצמח מתאים לדי-אן-איי המשפחתי - הצמח יוכל לגדול על גופם. סריקת קליפת-עור
של קודומא יכולה לאפיין מאיזה תת-משפחה הוא.
