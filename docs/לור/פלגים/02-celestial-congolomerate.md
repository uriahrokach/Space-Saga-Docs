# הקונגלמורט השמיימי

![celestial-conglomerate](assets/celestial-congolomerate.png){ align=left width="300"}

## ניראר מינרלים

כיום, לא ניתן לדרוך בתחנה, חללית, או מושבה, בלי לראות את הלוגו הכתום-סגול של הקונגלומרט השמימי מנצנץ בגאון, ועליו הכיתוב -
״הקדמה היא חופש״. השם ״הקונגלומרט השמימי״ הפך ברבות השנים לשם נרדף להתפתחויות טכנולוגיות, מוצרים חדשניים, וכסף.
המון כסף.

אך מקורותיו של הארגון הכלכלי הגדול בגלקסיה הם צנועים, שלא לומר, מאכזבים: משפחת ניראר מכדור הארץ הייתה משפחה לא
מוכרת מאנקרה שבתורכיה, שעסקה במשך דורות בספסרות כרטיסים להופעות. בשנת 2142 עלו בני המשפחה למעבורת אל
[מאדים](../מושבות%20הצי/01-mars.md) כדי, לפי האתר של הקונגלומרט השמימי, ״להפיץ את ברכת העשייה המשפחתית הענפה אל
הכוכבים״. שלושה מקורות שאני בדקתי והצלבתי, מעלים תמונה פחות ורודה: אב המשפחה, אוזגון ניראר, קיבל איומים על חייו
לאחר שמכר כרטיס מזויף לביתו של מאפיונר מקומי - ונס על חייו עד לכוכב אחר.

משפחת ניראר התמקמה במחוז 3 שבכוכב האדום, ומצאה את עצמה עוסקת במשלח היד המרכזי באזור: כרייה. אך מאחר שהגיעו
לאחר שנגמרו המכסות הנחשקות לכריית מים, נאלצו להסתפק בכריית משאבים אחרים ופחות רווחיים: בזלת וגופרית.

כך הוקמה לה ״ניראר מינרלים״, חברה בערבון מוגבל מאוד, שבמשך שנים אפילו לא היו לה משרדים מסודרים. עשורים חלפו להם,
מושבת מאדים הלכה והתפתחה, אך חברת ניראר מינרלים נשארה לא הצליחה לשגשג. היא אף פשטה רגל פעמיים וקמה מחדש
תחת מספר סידורי אחר. איש לא היה יכול לצפות את מה שיקרה לחברה הזו כעבור קצת פחות ממאתיים שנים.

## המכרז ששינה את הכל

בשנת 2328, רגע לפני פשיטת הרגל השלישית, נתקל ראש המשפחה טולגאר ניראר בפרסום של הצי האנושי: דרושה חברה
להפעלת תחנת כרייה בקצה השני של הסקטור, במקום מבודד. המודעה פרסמה שהנסיעה שהצי יספק היא בכיוון אחד בלבד.
טולגאר ניגש למכרז, ולמזלו הרב, זכה בו מפאת הסתבכות של החברה השנייה שניגשה אליו בפרשיית שוחד שבדיוק התפוצצה.

הוא מכר את אחזקותיו ומכרותיו המעטים שנותרו לו, ועבר עם משפחתו לתחנה קטנה בשם ״׳קורנוקופיה-1״. קטנה - ומוקפת
מכל עבר בשפע.

קשה להסביר כמה עושר שכן שם, סביב התחנה הראשונה של המושבה אדירת-המימדית שלימים תיקרא
[הפרסה](../מושבות%20הצי/04-the-horseshoe.md). מצבורי ענק של מתכות כמו פלטינה ונחושת, מינרלים ייחודיים, ואסטרואידים
של מלחים. ולזכותו של טולגאר יאמר, שאת כל מה שאבותיו לא ממש הצליחו לעשות - הוא הצליח, ובגדול. הוא מינף את ההצלחה
הראשונית שלו והפך את החברה שלו למפעילה הבלעדית של מכרות בסקטור, מקורנוקופיה-1 עד קורנוקופיה-100 שנבנתה עוד כבר
בעשור שאחרי.

״ניראר מינרלים״ הפכה עד סוף ימיו של טולגאר לחברת המחצבים הרווחית ביותר, ועד סוף ימיו של נכדו - לחברה הכלכלית הגדולה
ביותר בפדרציה, עם רווחים שנתיים של עשרות מיליארדי אירידיום.

## מחברה לאימפריה

לקראת סוף המאה ה-24, חברת ניראר מינרלים הייתה מוכנה לשלב הבא שלה - לפרוץ מעסקי המינרלים, ולכבוש את השוק כולו.
ההשקעה הגדולה הראשונה הייתה רכישת חברת ״סקיולד״ שעסקה בבניית שלדי החלליות של הצי, ואחריה באה הרכישה
המשמעותית השנייה - חברת ״וקטור-אנד-ויקטורי״ המייצרת את אחד הטילים שנשארו פופולריים ביותר עד היום בצי - ה-Wasp.
השקעות אלה, שנעשו בעזרת ההון האדיר שנצבר מעסקי הכרייה בפרסה, סימנו את הכיוון אליו הלך הארגון, ואחריהן באו רכישות
נוספות רבות.

הינה רשימה לדוגמא של העסקים ש״ניראר מינרלים״ רכשה בקיץ 2401 בלבד (כחלק מ-4,708 רכישות שהתקיימו בין השנים
2380-2480):

- ״קאמיונו״ - חברת ייצור ספינות התובלה הוותיקה בשביל החלב.
- ״אס.אף.אס״ - מערכות מחשוב לעמדות השונות בספינות חלל.
- ״פרנדלי פוד״ - מפעלי ייצור אוכל משומר.
- ״בלזקובה פונוסקי בע״מ״ - רשת מפעלים לייצור כבלי חשמל.
- ״דוקיה״ - חברת קבלן לבניית מנחתים בתחנות חלל.
- ״טוכעס-קאמעט״ - אסלות בוטיק בסגנון יידישאי עשויות אסטרואידים (הישבן היהודי שלי מעולם לא הרגיש נעים כל כך).

בשנת 2480, כל החברות שהיו משויכות לניראר מינרלים או מוטמעות בו, הפכו יחדיו במהלך משפטי חריג בקנה המידה שלו
(וחוקיותו מוטלת בספק עד היום) לתאגיד אדיר מימדים. כך נולד לו **הקונגלומרט השמימי**.

רק אירוע אחד כמעט וערער את הצמיחה חסרת-התקדים של הקונגלומרט: שביתת כורי הפלטינה בשנים 2482-2488.
השביתה פרצה בתגובה לתנאי העבודה הירודים, תאונות עבודה רבות, תחושת הזנחה וחוסר ייצוג האינטרסים של מושבת הפרסה.
במהלך תעמולתי מבריק, הצליחו ראשי הקונגלומרט להסיט את זעם הפועלים ונציגי ה״יוניון״ שלהם מחברה שהייתה זכיין שהפעיל
את תחנות הכרייה, אל הצי האנושי. סופה של השביתה, שכמעט עצרה לחלוטין את יכולת הייצור של ספינות חלל חדשות, ידוע לכל:
הקמת מושבת הפרסה והכנסת נציגיה [למועצת הצי](../הצי%20האנושי/02-fleet-council.md).

במסגרת הדיל שנרקם בין איגוד הפועלים לקונגלומרט, ראש המושב הוא מנהיג האיגוד המקצועי, ״הכורה הראשון״, אך הנציג
למועצת הצי הוא נציג דירקטוריון תחנות הפרסה - כלומר, איש הקונגלומרט. לאורך השנים הברית בין ה״יוניון״ לקונגלומרט הלכה
והעמיקה, כאשר הישגים בזכויות עבודה והטבות לעובדים לוו בשחיתות ונפוטיזם.

## הפלג השלישי בברית

מאז הקמתה, וביתר שאת מאז סוף [מלחמת האזרחים האקווארית](../היסטוריה/02-golden-age-of-space.md#_3) בשנת 2436, הייתה
מושבת הפרסה יעד לספינות פיראטים ובוזזים. הצי האנושי בחר להבליג לפשיטות האקווריות, ומנע בכך חיכוך פוליטי-מדיני.
אך הקונגלומרט לא יכול היה להשלים עם הפקרת תחנות החלל לחסדי השודדים, והחל לגייס צי אבטחה של
שכירי חרב. בשנת 2469, מנו כוחות האבטחה של הקונגלומרט לא יותר מ-100אלף שכירים. כעבור 300 שנים, בשנת 2769, כבר
מנו הכוחות 3 מיליון.

[מלחמת הברקאל הראשונה](../היסטוריה/03-brakkal-wars.md#-2731-2777) הכפילה ואי היציבות שבאה בעקבות
[הפילוג האנושי](../היסטוריה/03-brakkal-wars.md#_4) שילשה את הצורך באבטחה עצמאית של תחנות הקונגלומרט ומפעליו בפרסה
בפרט וברחבי הפדרציה בכלל. הקונגלומרט סיגל לעצמו יכולות גיוס, אימון וניהול כח אדם לוחם תוך שנים בודדות, בסיוע
אדמירלים בדימוס מהצי האנושי.

עם תחילת השיחות על ברית אפשרית בין הצי האנושי [לחזית הפטריוטית של טרה](./01-terran-patriotic-front.md), בעקבות מצבה
הקשה של הלחימה והתקדמות כוחות הברקאל אל עבר מרכזי הכוח של האנושות - הבין מנכ״ל הקונגלומרט אבאזו ניראר שהכוחות
המשולבים של שני הפלגים לא בהכרח יצליחו לבדם לבלום את הברקאל. לפי האוטוביוגרפיה שלו, ״חיים שמימיים״, הוא קיבל
״מסר מהיקום שעליו לגייס את כל הונו וכוחו למאבק למען הניצחון במערכה״. האמת הפשוטה יותר היא שהוא זיהה הזדמנות עסקית.

ניראר פעל מאחורי הקלעים ויצר קשר עם ארגוני פשע, תחנות חלל סוררות, ורשתות אפורות של בני אדם וחוצנים נטולי אזרחות,
וניגש למנהיגי שני הפלגים עם הצעה: הוא יעמיד לרשותם צבא של 40 מיליון חיילים. הם בתמורה, יעניקו לחייליו, רובם מנועי כניסה
לתחנות הצי והחזית כאחד, ויזה למעבר חופשי בתחנותיהם. בלית ברירה, העסקה נחתמה, ה״ויזה הכתומה״ הונפקה, ו״צבא
הקונגלומרט השמימי״ הפך לצלע השלישי בברית המשולשת.

החיילים של ניראר הגיעו מרקעים מפוקפקים: במקרה הטוב היו שכירי חרב שהולכים לאן שהכסף קורא להם, ובמקרה הפחות טוב
היו פסיכופתים צמאים לדם ששמחו על ההזדמנות לרצח עם לגיטימציה. ככל הנראה, מאות תקריות פשעי-מלחמה ותקלות
בטיחותיות חמורות של הצבא טוטאו מתחת לשולחן, בהעלמת עין של שתי בנות הברית האחרות.

## הקונגלומרט כיום

עם תום [מלחמת הברקאל השנייה](../היסטוריה/03-brakkal-wars.md#_3), לא פוזר צבא הקונגלומרט. רובו חזר לאבטח את הפרסה, שם
דה-פאקטו שולט הקונגלומרט השמימי, על אף שמדובר במושבה של הצי האנושי.

בראש התאגיד עומד בארבעים השנים האחרונות הטייקון לבית ניראר, אבאזו ניראר, שהוא הבעלים, המנכ״ל, ונציג הקונגלומרט
בוועידות הברית המשולשת. על צבא שכירי החרב של הקונגלומרט מפקדת בלה סלאסאי, מצביאה מוכשרת ועטורת נצחונות
ופיראטית אקווארית לשעבר.

הקונגלומרט מחזיק עד היום בעמדה מורכבת מול של הפלגים האחרים. מצד אחד, הוא שותף נח עבור הצי והחזית, שכן הוא לא
מאיים עליהם מבחינת תביעות לשטח ושלטון - מרבית האנליסטים הפוליטיים מאמינים שניראר ושותפיו אינם מחפשים ריבונות
מדינית. מצד שני, לקונגלומרט כארגון כלכלי אדיר-מימדים יש השפעה רבה על הצי והחזית. ברוב ספינותיהם, תחנותיהם,
ומושבותיהם, הלוגו של הקונגלומרט מתנוסס על קופסאות מזון, רכיבים אלקטרוניים, רהיטים ומערכות מחשוב.⁠⁠⁠⁠⁠
